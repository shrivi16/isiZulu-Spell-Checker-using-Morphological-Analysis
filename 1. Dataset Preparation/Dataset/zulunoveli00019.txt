KUXABENE UBENDLE 

 

 

 ZAMOKWAKHE MKHIZE 

 

 

 

 

 

 

 

 

 

 

 

 

 

 

 

 

 

 

 

 

 

 

 

ISAHLUKO SOKUQALA
 

 


Wasukuma sengathi uyenqena esitulweni ayekade ehleli kuso uMfundisi Sokhela, qede 
waphenya ikhethini. Wabe esema eduze kwewindi, wabukela leyo mithonseyana yezimoto 
eyayisedlula emgwaqeni kwaze kwaba sengathi wayehlose ukuyibala. Zazedlula ngelikhulu 
ijubane lezo zimoto, ubona nje ukuthi abashayeli bazo sebephuthuma ukufika bephephile 
emakhaya abo. Akudlalwa phela elokishini laseMlazi! Abafana bakukhomba ngesibhamu, 
bayithathe ubhekile imoto yakho. Uma uthi udaza inkani, bavele bakuchithe ubuchopho 
ngenhlamvu. 

 

Wayebonakala nje ebusweni uMfundisi Sokhela ukuthi ukhathazekile emoyeni. Empeleni 
wayesanengwe isenzo sendodana yakhe, uS’busiso, eyayingazimisele nakancane 
ukuhlanganyela nabo emkhulekweni wakusihlwa. Kwathi ukuba ezwe uS’busiso ukuthi 
sekumele kukhulekwe, wavele wagaklaza isivalo, washo waphuma. Akatshelanga muntu 
ukuthi uphuma nje ulibangisaphi. 

 

UMaNgema, unkosikazi kaMfundisi Sokhela, wayelokhu egobodisile. Wawungaze ufunge 
ukuthi wayelindele ukukhishwa kwesigwebo secala elalimlahlile. Wathula waze wafana 
nesikhukhukazi esasifukamela amaqanda. Naye ngokunjalo wayebalisa engqondweni, ezibuza 
ukuthi kazi wayoneni kuMdali aze amuphe lo Sawuli onguS’busiso. Zozine izingane zakhe 
zamantombazane, ezase zagana, zazimhlonipha. Cha, kwacaca impela ukuthi yidimoni leli 
elalingene kuS’busiso. Lo mfana wayenza konke okuphambene nokulunga. 

 

“Isikhathaze kakhulu le ngane, mntanami,” kuthatha uMfundisi Sokhela ngomoya ophansi, 
eqhubeka ethi, “ngenye inkathi ngike ngitheneke amandla, ngizizwe sengilingeka kuthi 
angilulaxaze phansi nalolu kholo. Umuntu ulingiwe ngale ngane. Uyazi, ngisabathe ngishona 
ngapha nangapha, kukhalwa ngaye lo S’busiso. Impela angazi ukuthi yinganeni yona lena 
bakithi. Yinkilayitheka yomuntu phela lena. Omakhelwane bayakhala ngoS’busiso. Futhi nje 
ngiyabona ukuthi umuntu uzogcina esangene uma elokhu ebikelwa ngezinto ezimbi ezenziwa 
yile ngane. Ngizomelwa yinhliziyo, iNkosi!” 

 


Kwase kuthi akasidinde isililo uMaNgema. Umyeni wakhe wayekhuluma iqiniso elimsulwa 
lodwa. Mangaki nje amacala uS’busiso ebafaka kuwo? US’busiso ndini lo wayebalwa kanye 
nalabo ababeba izimoto lapha elokishini lakwa-U, eMlazi. Kwakungagcini lapho. Impilo 
kaS’busiso nabangane bakhe yayembethe ingubo yamanyala. USathane wayebavulela yonke 
imeno yobumnyama qede abashiye esijwini sehlathi lokunhlanhlatha. 

 

Wabe esebuyela esitulweni ayekade ehleli kuso uMfundisi Sokhela, qede wahlala wazinza. 
Wambukisisa umkakhe, owayelotshwe izibazi zokuxhozeka emphefumulweni. 

“Mntanami, awungifundele incwadi yamaHubo kaDavide. Ufunde isahluko se-119, kusukela 
evesini lokuqala kuya kwelesithathu.” 

Wathi ukushaya isikhwehlela umama uMaNgema. 

“Baba, kufundeka kanje: ‘Babusisiwe abaqotho endleleni, abahamba ngemithetho kaJehova. 
Babusisiwe abagcina ubufakazi Bakhe, abamfuna ngenhliziyo yonke. Abangenzi ukungalungi, 
kepha behamba ezindleleni Zakhe.’” 

 

Waphinde wasukuma uMfundisi Sokhela. Indlela asukuma ngayo esitulweni wawungaze 
ucabange ukuthi wayekade ehleli phezu kwamalahle asesihogweni. Akwazeki noma 
wayeshiswa ngumlilo wezwi leNkosi yini, umkakhe ayesanda kumfundela lona. Lapha 
ebunzini lakhe kwase kumfoma izithukuthuku sengathi kade egquma. 

“Isho njalo-ke iNcwadi, mntanami. INcwadi eNgcwele isifundisa khona kanye ukuqonda 
okuhle. Izwi leNkosi liyimbewu ehlwanyelelwa izizukulwane zesikhathi esiphila kuso nalezo 
eziza emva kwethu. Impela liyadala izwi leNkosi. Kumele sifakaze ngeNkosi yethu kuze kube 
umhlaba uyagoqwa.” 

 

UMaNgema wayelokhu evume njalo ngekhanda, enanela amazwi omyeni wakhe 
owayesevukwe umoya wezithunywa zikaJehova. Impela izwi leNkosi liyadala. Naye kwamsiza 
ukubambelela ebhantshini lomyeni wakhe ngoba umshado wabo awubanga nazo izikhukhula 
zokungathembeki, eziholela ekutheni ugcine uchithekile. Umyeni wakhe wayeqotho, konke 
ekwenza ngokulunga, egameni leNkosi. 

 

Wamamatheka ubala uMfundisi Sokhela. 


“Akumele sihlanze ngedela ngalo S’busiso. Ukhumbule phela mkami ukuthi umuntu waze 
wazila ukudla, ekhuleka kuMdali, ecela ukuba asiphe ingane yomfana. Mhlawumbe ngelinye 
ilanga naye lo S’busiso uyoyeka ukucatshangelwa yilo mngane wakhe onguSathane. 
Engikwaziyo mina ukuthi uJesu akehluleki. NguYe kuphela oyimpendulo yezwe elonakele.” 

 

UMaNgema owayelokhu enanela amazwi omyeni wakhe. 

“Ngibonga kakhulu baba ukukuzwa ugcwele ithemba. Mina bese ngibona ukuthi lolu kholo 
lwethu seluphelelwe yisikhathi. Okuhle nje yikho ukuthi umphakathi wakuleli lokishi 
uyasihlonipha. Uyazibonela nawo ukuthi lesi sangcokolo esizalwa yithi, asisithumanga ukuba 
singene emmbileni. Awu, mkhulu umusa kaJehova! Hleze ngelinye ilanga uS’busiso uyoyeka 
ukuzininda ngalolu daka lokona.” 

 

UMfundisi Sokhela waqonda esitulweni okwakuhlezi kuso umkakhe. Wamthinta emahlombe, 
ezama ukumduduza kulo lonke lolu sizi ababebhekene nalo. Konke ukwenza kukaS’busiso 
kwakubheke eceleni kuhle kukajosaka. Ngokubona ukuthi umyeni wakhe wayesathule, umama 
uMaNgema wabe esethi, “Baba, kunenye inkinga ekhona lapha.” Wabe esehlala phansi 
uMfundisi Sokhela. Wayezibuza buthule ukuthi sekungeyani futhi manje leyo nkinga. Yena 
inkinga ayeyibona yayinoS’busiso qhwaba, owayenza amacala sengathi uthweswe umqhele. 

 

Wathatha lelo thuba umama uMaNgema wabhekisa kumyeni wakhe wathi, “UNobhala 
weBandla, umnumzane Mazibuko behlangene nomkakhe ngibona sengathi kunenkulumo 
abanayo. Ngimdala mina baba, ngiyaziqaphela izinto.” Wayedidekile ngempela uMfundisi 
Sokhela, umbona nje ukuthi ufana nomuntu ogibele isitimela esiya endaweni abengahlose kuya 
kuyo. 

“Phumela eshashalazini, mntanami. Musa ukungishiya ngilahlekile esigangeni. Angifuni 
sidlale umacashelana, senzise okwezingane zifihlelana ukuthi ziphetheni ngesandla.” 

“Uyakhuluma baba ngalo mlomo wakho,” kusho uMaNgema. 

“Ngamafuphi baba, ngisola sengathi umnumzane Mazibuko benomkakhe bafuna ukukuphuca 
umshini wakho.” 

“Umshini wami?” kubuza uMfundisi Sokhela ekhungathekile. 

“Yebo baba,” kuphendula uMaNgema ngokukhulu ukushesha. 


“Umshini osanda kwenzani lowo?” kusabuza yena belu uMfundisi Sokhela, edidekile. 

“Angazi nami ukuthi kuqhamukaphi lokhu. Ebandleni sekudume ukuthi isikhundla 
soBufundisi osiphethe singumshini wakho.” Wavele wakhungatheka uMfundisi Sokhela ngoba 
wayekuqabuka lokhu ayekuzwa ngomkakhe. 

“Mntanami, ngikhulile namhlanje. Nokho angikubeke ngokusobala ukuthi iBandla akusilo 
elami. Phela lingelikaNkulunkulu. Mina ngiyisithunywa Sakhe okumele silihlwanyele ehlane 
ivangeli.” 

“Kunjengoba ngisho baba,” kugcizelela uMaNgema. Waqhubeka wathi, “Into okuyiyona 
engihluphayo emoyeni ukuthi angazi ukuthi kuyimanje ukucabangelani uMazibuko 
benomkakhe.” 

 

“Usho ukuthi uNobhala wami usengaba nesibindi sokuba yimpisi eyembethe isikhumba 
semvu? Ethi uqondeni ngempela? Edlale impela ngomlilo waseZulwini?” kubuzisisa 
uMfundisi Sokhela, ededela intululwane yochungechunge lwemibuzo. 

“Unamsebenzi muni ngalowo mlilo waseZulwini?” kubuza uMaNgema ngaphandle 
kokuphendula leyo mibuzo yomyeni wakhe. 

“Kukhona into oyikhohlwayo wena, baba.” 

“Yini futhi leyo manje othi ngiyayikhohlwa?” kubuza uMfundisi Sokhela. Wahleka 
olwabayeni uMaNgema. 

“Ubani owake wathi uma izinkomo sezike zaya ediphini, awabe esaphinde abe khona 
amakhizane kuzo?” Wayeyiqonda kahle uMfundisi Sokhela leyo nkulumo yomkakhe. 
Kwakungasho ukuthi wayeyishaya indiva. Wayezibuza buthule ukuthi kwakungenzeka kanjani 
ukuthi uNobhala wakhe, ayemethemba kangaka, avume ukudukiswa nguSathane. 

 

Wasukuma futhi esihlalweni sakhe uMfundisi Sokhela waqonda ekhishini. Wathela amanzi 
engilazini qede wawaphuzisa okwekameli. Eseqedile ukuwaphuza, wabuyela lapho kwakuhleli 
khona umkakhe. 

“Ngikuzwe kahle, mntanami. Into nje iyangihlupha emoyeni le nto oyishoyo. Angiboni neze 
ukuthi uNzima angafuna ukungiketula kulesi sikhundla. Yini kambe engadala ukuba enze 
kanjalo?” Wathi ukumamatheka kancane uMaNgema wambukisisa umyeni wakhe. 


“Sengathi baba ubuza ibhasi ibe ibhalwe ngamagama amakhulu ukuthi ingu-‘Washesha’ futhi 
ingeyaseShowe. Angazi noma uyakulibala yini ukuthi thina sikanye nabo oMazibuko besihlala 
emjondolo. UMengameli wabe esekunika umuzi mhlazane ugcotshwa njengoMfundisi 
weBandla. Ucabanga ukuthi uyakujabulela yini wena njengoba uthandwa ngabazalwane 
kangaka? Bayazibuza bonke abantu ukuthi wenza ngani ngempela. UMengameli washo 
ligcwele phama ihholo ukuthi uma usuthole izincwadi zokushayela, uyothengelwa nemoto.” 

 

“Kuhlanganaphi lokhu osukusho nokuzondwa kwami nguMazibuko?” kubuza uMfundisi 
Sokhela. 

“UMazibuko ukuzondela ukuthi unezinto yena angenazo. Usize umqaphele, baba,” kugcizelela 
uMaNgema. 

“Akuvumi ukuba ngiyikholwe le nsumansumane ongixoxela yona, mntanami,” kusho 
uMfundisi Sokhela, “uMazibuko wazi kahle kamhlophe ukuthi uma sengithatha 
umhlalaphansi nguye ozothatha izintambo. Pho angangizondelani bakithi ngoba akusoze neze 
kwaguquka lokho?” 

“Baba, engula lolu lwebu olukuvale ngci emehlweni. Utshani obulele buyaye buvuswe 
ngomlilo.” 

“Kawusakhulumi kahle manje, mntanami,” kubhoka uMfundisi Sokhela, “usho ukuthi ikhanda 
lami alithathi kahle kangangokuthi usungaze ungifanise nengongoni okumele ivuswe 
ngomlilo?” 

 

“Kanti cha baba, angiqonde kukwedelela. Into nje ngiyabona ukuthi lo mlilo usungavutha 
noma yinini kusukela manje. Uma usuke waqala, akukho namunye ongaba namandla 
okuwubhula. Kuyoba noqhekeko, iBandla lehlukane phakathi,” kuchaza uMaNgema. 

“Kimi akusho nolunci konke lokhu okusolayo ngoMazibuko,” kusho uMfundisi Sokhela, 
eqhubeka ethi, “engikushoyo mina ukuthi akunamuntu wabhula amaphiko akhe eBandleni 
eliholwa nguJehova. Ngisasho namanje ukuthi akunamuntu onomshini wakhe eBandleni. 
IBandla likaJehova linye vo. Alisoze laba maqembuqembu, ngiyifunge iNkosi uJesu eyanqoba 
ukufa ngokuvuka ethuneni ngosuku lwesithathu!” 

“Bengingazi baba ukuthi sekungaze kukucasule lokho,” kusho uMaNgema, eseqala ukuzisola 
ukuthi ubemtshelelani umyeni wakhe lolu daba. 


“Baba uyazi ukuthi ngiyakuhlonipha futhi ngikukhathalele. Konke engikushilo, ngikusho 
ngoba ngiqhutshwa uthando. Uma ngenze iphutha ngokukwexwayisa kwami ngengozi 
engiyibonayo, ngithi shwele Nkosi yokulunga!” 

 

“Inhlwa ayibanjwa isavele ngekhanda mntanami,” kuthatha uMfundisi Sokhela ngomoya 
ophansi, “nakuba ngingakholwa ukuthi le nto oyishoyo iyiqiniso, nokho ngiyakwethembisa 
ukuthi ngizomqaphela uMazibuko.” 

“Ngiyabonga kakhulu baba ukuthi ugcine usungethembisa ukuthi kukhona ozokwenza ngalolu 
daba ebengikuxoxela ngalo,” kusho uMaNgema, eseshayelela isipikili sokugcina. 

 

Nakuba baluphetha kanjalo lolo daba, kwacaca bha ukuthi imibono yabo yayiyiNtshonalanga 
neMpumalanga. UMazibuko babembona ngezindlela ezingefani. Omunye wayesekukhanyeni, 
omunye esebumnyameni ngaye. Kwakuyimini nobusuku ezingqondweni zabo. 

 

Kwaze kwalalwa engabuyanga uS’busiso. Ukuthi wayesaphila lapho ayeye khona, akekho 
owaziyo. Abazali bakhe babelindele ukuzwa noma yini ngaye. Futhi babekulindele ukuthi 
ngelinye ilanga babeyobizwa kuthiwe abamlande esethule. Wayesephumile esandleni 
uS’busiso, esewumhlambi kazelusile. 

 

* * * 

 

“Sesiside isikhathi nginguNobhala weBandla. UMfundisi Sokhela wayenguNobhala weBandla 
ngesikhathi ngiqala ukungena kule nkonzo. Yevile eshumini iminyaka esemafutheni. Sesifikile 
isikhathi sokuba ashenxe, nami ngike ngizwe lesi sihlalo aqhwakele kuso ukuthi ugcotshwe 
amafutha angawaluhlobo luni,” kusho uMazibuko egqolozele umkakhe. 

 

Waphendula khona manjalo umkakhe uMaZikode wathi, “Uqinisile ngempela baba uma 
ukhuluma kanje. Akumele ukuvumele nakancane ukuba ube ngumva kwezinye. Akusamele 
neze uzithambise.” 

“Angazi noma uSokhela usecabanga ukuthi yifa lakwakhe yini leli. Kuzomele sakhe itulo 
ngokushesha nkosikazi ukuze axoshwe eBandleni. Impela ngabe akwenziwa lutho. Ethanda 


engathandi, yena uzoshenxa esikhundleni,” kugcizelela uMazibuko eshintsha ngisho ebusweni 
manje. 

“Into engihluphayo mina baba ukuthi uMfundisi Sokhela usefana nesithixo kubazalwane,” 
kusho uMaZikode, ebhalwe ukukhathazeka ebusweni bakhe. 

“Selokhu aba nguMfundisi uSokhela, wenza izimanga. Nawe futhi baba ungufakazi walokhu 
engikushoyo. Ziningi izoni asaziphendula. Abamthandi abazalwane ungathi baloyiwe!” 

 

“Nx! Uyazizwa nje ukuthi uthini nkosikazi?” kunxapha uMazibuko, “ungayincoma kanjani 
kodwa imbangi yami, nokwenza phambi kwami? UMfundisi Sokhela akangedluli ngalutho 
mina. Yonke le nto ayenzayo ngingayenza kangcono kunaye. Angithi nje kumanje 
nginguNobhala nomgcini-mafa weBandla? Yena wayengakaze azibambe zombili lezi 
zikhundla ezishisa kangaka. Ungangitshelani ngomuntu owehlulwa yingane yakhe uS’busiso? 
Akusizi ngalutho ukudamane nimncoma nithi uphendula izwe lonke uma esahlulwa yingane 
yakhe. Sekumele ngempela ngilethelwe umshini wami. Sengathi yena uzimisele ngokunginika 
lo mshini ngoba nakhu usugqwalile. Uyakhohlwa wukuthi akulona ifa lakwaSokhela leli. 
Impela uMengameli akumele angibambezele uma seliphumelele isu lethu.” 

“Usho ukuthi uMengameli angakwenza lokho?” kubuza uMaZikode. 

 

“Uma esexoshiwe uMfundisi Sokhela, yini engavimba ukuthi kuthathe mina? Nawe mkami 
uyazi ukuthi ngokwenqubo yeBandla uNobhala ugcina ngakho ukuba nguMfundisi kuleli 
bandla lakithi.” 

“Iyodwa kuphela baba inkinga ezokuhlupha uma kwenzeka ugcina ngokugcotshwa ekubeni 
nguMfundisi,” kusho umama uMaZikode. 

 

Wahlahla amehlo uMazibuko kwaze kwaba sengathi ubona amadimoni ehla esihogweni. 
“Inkinga yani lena okhuluma ngayo, nkosikazi?” 

“Ungangizwa kabi baba,” kusho umama uMaZikode, ebuka umyeni wakhe ezinhlamvini 
zamehlo. 

“Awungitshele baba, uzokwenza kanjani ukuthi uyeke ngapha ezimbizeni zikaFaro?” 

 


“Lokho kuyozisukela khona,” kugcizelela umnumzane Mazibuko, “uJesu akanakuvuma ukuba 
unyawo lwami lushelele ekubeni ngingumholi weBandla laKhe. Uyongihlenga ngixhuga 
nginjalo, ngize ngifike emfuleni iJolidane, lapho ngingazi khona.” 

 

Wavele wazibonela uMaZikode ukuthi umyeni wakhe akazimisele nakancane ukumethembisa 
ukuthi uzowayeka nini amankwebevu. Naye wayemane ezisholo. Akekho vele umuntu ongoni 
umhlaba ungaka nje. Isono sihlale sisemnyango, silindele ukuthi uvuleke. Ngisho noMfundisi 
Sokhela imbala unalo olwakhe udaka lokona ezinyaweni zakhe. Into nje alubonwa ngumuntu. 
Phela uma nje lingase liphumelele itulo labo lokuthi kuketulwe uMfundisi Sokhela, 
kwakuyobe baphumile eGibhithe. Nabo bangake bezwe ukuthi kuphilwa kanjani ezweni loju, 
iKhenana. 

 

Amathemba empilo ebheke empumelelweni, akhula abhangazela okosana ezinhliziyweni zabo. 
Bazimisela ukuthi isifiso sabo seminyaka basifezekise. 

 

 

 

 

 

 

 

 

 

 

 

 

 

 

 

 

 


 

ISAHLUKO SESIBILI 

 

 


Ibandla lonke, ngothi lwalo, lalimthanda uMfundisi Sokhela. Empeleni wayelinakekele kuhle 
kukamelusi elusa izimvu, eziholela emadlelweni aluhlaza cwe. Umuntu weNkosi lona 
wayeqotho, enozwela, emesaba uNkulunkulu. Abazalwane babemthanda, bengazenzisi. 
Wayeyikho konke kubo. Ingani wayeze adele ngisho umndeni wakhe uma kukhona ososizini. 
Kwakuthi noma sebedukuza emahlathini obumnyama abazalwane, abavakashele emizini yabo 
ukuzobavuselela onembeza. Wayengakhethi iphela emasini. Wayeze alibeke ngembamba 
elokuthi ngabe ungubani nje yena ongehlukanisa abantu ngezigaba zabo. 

 

“Ematekisini aya edolobheni laseThekwini kuthiwa kukhulunywa ngawe baba,” kuthatha 
MaNgema, “impela bathi uyindaba egudwini. Ngiyethemba ukuthi ngisho nongakaze akubone 
ngamehlo enyama ugcina esenesithombe esiphelele ukuthi ungumuntu onjani. Kuthiwa akekho 
oke akhulume into ebheke eceleni ngawe. Ngingemangale uma ngingabuye ngizwe sekuthiwa 
abaningi bangena kule nkonzo ngoba befuna ukubona lesi simanga sikaMfundisi esinguwe.” 

“Kuhlupha khona-ke ukuthi lo muntu abamupha udumo alumfanele,” kusho uMfundisi 
Sokhela,“udumo lungolukaNkulunkulu. Mina ngiyisithunywa Sakhe. Nokho kuyangithokozisa 
ukwazi ukuthi bayawabona amandla kaNkulunkulu. Nami ngithi udumo malube kuYe 
kweliphezulu.” 

“Into phela baba abantu bakhuluma kanje ngoba bayakwazi wena,” kugcizelela umama 
uMaNgema, “kunganzima kakhulu kubo ukukhuluma ngoNkulunkulu ngoba abakaze bambone 
ngamehlo enyama.” 

 

Kwathi ukuthuleka isikhashana wayesethi uMfundisi Sokhela, “US’busiso kuphela oyisihlahla 
somkhiwane. Bonke ubuhle esibenzayo sebuyofiphazwa izenzo zakhe ezinuka phu. Umuntu 
kumele akhuleke aqinise. Cishe nalo leli dimoni elingene le ngane lingagcina lithe tshobe 
emgodini. Ngomthandazo siyonqoba, kuphela uma sikhuleka singaphezi.” 

 


“Kunjalo ngempela baba,” kuvuma uMaNgema, “uma umbani waseZulwini wakwazi 
ukuguqula inhliziyo kaSawuli ephikelele eDamaseku, ubeyini-ke uS’busiso ezalwe zolo 
lokhu?” 

“Kanti-ke ungasho kanjalo, mntanami,” kwexwayisa uMfundisi Sokhela, “izikhathi 
ziyaguquguquka. Mhlawumbe amadimoni kaSathane ayengakabi namandla ngezikhathi 
zoSawuli. Le ngane isidlebeleke le nto exakile. Futhi sengiyabona ukuthi isiyophunyuzwa 
ukufa ezenzweni zayo ezimbi.” 

 

“Akukhulunywa neze kanjalo baba ngomuntu esaphila,” kusho uMaNgema, “zolo lokhu 
nguwe obukade uthi kimi asingalilahli ithemba. Gwiqiqi usukhulumisa okomuntu osehlanze 
ngedela. US’busiso yingane yethu. Ubuqinisile uma uthi kumele siwe ngedolo likaMoya, 
sithandaze singaphezi.” 

“Umane uyasho nje nawe mntanami,” kuqinisa uMfundisi Sokhela, “uyazi nawe ukuthi ibandla 
liyazi ukusuka nokuhlala imikhuba kaS’busiso. Akekho ongazi lapha elokishini laseMlazi 
ukuthi uS’busiso uyikhiwane eligcwele izibungu.” 

“Umuntu ulingiwe ngale ngane. US’busiso ulibele ukunhlanhlatha emaqeleni noSathane. Akazi 
ukuthi uSathane umyenga nje, emhambisa ezindleleni zobumnyama ngoba ehlose 
ukumbhubhisa ezinsukwini zokugcina.” 

“Kambe umgcine nini yena lo mfana?” 

“Ulokhu ehambe izolo kusihlwa,” kuphendula uMaNgema, “kazi usaphila yini yena lapho 
ekhona?” 

 

“Usabuza kodwa mntanami?” kubuza uMfundisi Sokhela, “kade afa uS’busiso, into nje uyileli 
thuna elihamba ngezinyawo.” 

“Baba, ake siyiyeke ekaS’busiso ngoba yenza nginkenkethelwe yikhanda,” kusho uMaNgema, 
“angiphinde ngikunxuse baba ukuthi uqaphele konke ukwenza kukaNobhala wakho. 
Ukubhekisise ukulususa nokulubeka kwakhe unyawo.” 

“Uthi kodwa sikhona isidingo sokuthi ngize ngenze kanjalo?” kubuzisisa uMfundisi Sokhela. 

 


“Thula wena baba, uzobona,” kusho uMaNgema, “impela ngeke uze uzisole uma wenza 
njengoba ngikutshela. Ngifuna wazi baba ukuthi umnumzane Mazibuko benomkakhe 
bawufuna lapha umshini wakho.” 

“Ngiyabazwela-ke oMazibuko ngoba phela izikhiye zomnyango ozobafikisa kulowo mshini 
ziseZulwini. Kumele balinde kuze kufike isikhathi sokuthi balethelwe lowo mshini, njengoba 
usho noMbhalo oNgcwele ukuthi yonke into inesikhathi sayo.” 

“Wena baba uyithatha kalula nje yonke le nto engiyishoyo,” kusho uMaNgema, “awazi ukuthi 
izikhundla lezi seziyafelwa kula malanga?” 

 

“Akunjengoba ucabanga, mntanami. Into nje akufuneki ukuxhamazela uma inhlwa isavele 
ngekhanda. Kumele uthele umzimba phansi bese ubuka izinto ngamehlo asesiphundu. Lokho 
kwenza ukuthi uwufunde wonke umqondo wokwenzeka kwezinto. Amatata, esikhathini 
esiningi, avame ukuzona izinto.” 

“Ngibona sengathi kunobungozi lokhu kudembesela kwakho baba, ekubeni ngiyabona mina 
ukuthi itshe limi ngothi,” kusho uMaNgema, ekhombisa ukukhathazeka. 

“Kanti-ke mkami ubobuye uthi uyadlala. Ayikho into eyenzekayo uNkulunkulu 
engavumanga.” 

“UNkulunkulu usiza ozisizayo,” kusho uMaNgema. 

“Lingathini kodwa lona ibandla likaJehova uma lingase likuzwe ukhuluma kanjena?” kubuza 
uMfundisi Sokhela eshaqekile, “impela akukufanele mntanami ukukhuluma ngale ndlela. 
UNkulunkulu akasilo idlozi, lona elibhekelwayo.” 

 

“Le nkani yakho baba izokufaka kolukhulu utaku,” kweluleka uMaNgema, “akufuneki 
ukusukuma ngoba nakhu izinto sezonakele. Amanzi ungeke neze wawabutha uma 
esechithekele emhlabathini. Ukuthi nje nina madoda naba yinqaba.” 

“Ngoba bengithi sibabili nje lapha endlini,” kusho uMfundisi Sokhela eqalaza endlini yonke, 
“sengibathe ngiqalaza nxa zonke awekho amadoda. Nisho phela bakithi uma umuntu 
eseyimpumputhe.” 

“Musa nje baba ukudlala ngami,” kubhoka umama uMaNgema, “uhlushwa yikho nje ukuthi 
umethemba kakhulu lo Mazibuko wakho.” 

 


“Sekungowami muva nje uNzima? Sekungowami ngaliphi kodwa bakithi?” kubuza uMfundisi 
Sokhela, ezihlekela. 

“Kungcono siluyeke lolu daba ngoba ngiyabona ukuthi sewakudlisa uMazibuko,” kusho 
umama uMaNgema. 

“Usho ukuthi uNzima usengaphatha umuthi elikholwa? Ngoba exakwe yini nje we bantu?” 
kubuza uMfundisi Sokhela, emangele. 

“Exakwe yini?” 

“Ungizwe kahle mntanami ukuthi ngibuze ukuthini,” kugcizelela uMfundisi Sokhela. 

“Exakwe yindaba yomshini awugaqele ukuba uketulwe kuwo.” 

“Awungiyeke mntanami ngale ndaba yomshini wenu. Kungayishwa elikhulu impela uma 
kungenzeka ukuthi lezo zinsolo zibe yiqiniso. Phela uSathane kungabe usedlalela ezitsheni 
ezifayo. Uyazi naye ukuthi uma kade kugiya uNkulunkulu, akube kusafuneka muntu ozokona 
lowo mcimbi. Ingani neNkosi uJesu, esimkhonzayo, yabukisa ngaye mhlazane inqoba ukufa 
ngokuvuka ethuneni.” 

“Sesiyoyicela ivuthiwe ngoba iseluhlaza okwamanje. Nanka amehlo ephahle umbombo, ngithi 
siyoke sibone ukuthi iyozala nkomoni.” 

 

Waphendula ehleka uMfundisi Sokhela wathi, “Iyozala ihhemukazi.” 

 

 * * * 

Selingenile isonto. Nabantu sebeqala ukuhuba manje. Ihholo ligcwele phama. Akusekho 
ngisho nendawo yokufaka unyawo. Usubona ngomfaniswano nje ukuthi hhiya akubandlululwa 
muntu eZulwini, ayikho impabanga, ingekho futhi nenjinga. Wasukuma uMfundisi Sokhela, 
sukanini madoda! Pho, kwakusukuma ubani yena? Wake waphenduka kabili kathathu phambi 
kwebandla. Kwaqhuma ihlombe, lancanywa ibandla. Akushiwo nokuthi wayethandwa umuntu 
lo! Buka nje ngoba wayethandwa ngisho nayizingane ezisancela ibele. Zazithula du, 
kungakhali ngisho eyodwa kuzo uma eseshumayela. Phela kwakwaziwa ukuthi izingane 
zinezinyembezi zokuganga, ezingamathantala. Indlela ezazithula ngayo wawungaze ufunge 
ukuthi nazo zazingafuni ukuphuthelwa wunqambothi lwentshumayelo kaMfundisi Sokhela. 

 


Wabahola uMfundisi Sokhela ngeculo ayelithanda kakhulu.Abantu babeyithanda imbodlongo 
yezwi likaMfundisi Sokhela. Walicula iculo lelo uMfundisi Sokhela kwaze kwaba sengathi 
useyambona uJesu enyukela emafini, eyohlala ngakwesokunene sikaYise. Baqala benza 
ababedume ngakho omama, bahayiza. Wehla uMoya oyiNgcwele, wehlela kubazalwane 
bonke. Kwabonakala ukuthi sekuzanyazanyiswa ichibi. Avuleka amasango eZulu, abantu 
bangena endumisweni. Imithwalo yabo ababengene beyetshethe yethulwa emahlombe abo, 
bashiywa nembewu yezwi. Izwi okwakumele ukuthi nabo balitshale ehlane ukuze wonke 
umuntu olizwile aledlulisele nakwabanye. 

 

Kwakhulekwa imizuzu ethi mayibe yishumi nanhlanu. Kwakukhulekelwa leyo mindeni 
eyayisopha amanxeba ngenxa yokuhanjelwa yizihlobo zayo zegazi. Kwaba usizi lodwa endlini 
yesonto. Wonke umuntu wathinteka inkulumo kaMfundisi Sokhela. Yebo, laphalala igazi 
ngaphandle kwesono. Abaningi, uma ubabuza ukuthi babexakwe yini baze bebulale abantu, 
kuphela kwento abavele bayisho ukuthi babelingwe uSathane. Ubezwa sebesho ukuthi bacela 
intethelelo. Kukhona nalabo kubo asebefisa sengathi umhlaba ungavele uvule inkebelele 
yomlomo wawo, ubashwabadele. Amahloni asedlala ngabo. Sebedinga isihawu nomusa 
kaJehova. 

 

Walichaza kabanzi izwi uMfundisi Sokhela. Omama babelokhu bechiphiza, babuye bazesule 
ngamaduku izinyembezi. Batshelwa ngesimo sikaJobe, izinhlupheko zakhe nokubekezela 
kwakhe. 

“Ngiyethemba ukuthi nilizwile izwi ukuthi lithini,” kuthatha uMfundisi Sokhela, “kukho konke 
lokho kulingwa kwakhe uJobe nguSathane, simbona emile okholweni lwakhe. Akavumi ukuthi 
uSathane amshukumise. Enjalo nje akamthukuthelelanga uNkulunkulu. Kunalokho 
uyalidumisa igama Lakhe. Mina mhlawumbe ngangingakhumula lo khololo engiwufakile 
ngimchaphe ngenhlamba uNkulunkulu, ngishiye engingalazi. Siyalingwa ngenzalo yethu 
bazalwane bese sigijimela ekumgxekeni uNkulunkulu. Angazi-ke ukuthi ngempela usuke 
esenzeni uNkulunkulu. Siyabadinga oJobe ezikhathini zanamhlanje. Ufike qathatha uSathane. 
Futhi kuthi khona uma ekubona wena njengomzali ukuthi unamathele okholweni, athukuthele 
agane unwabu. Kwenye inkathi engazibulala zonke izingane zakho kanye nomkakho imbala 
ngoba nje efuna uhambele kude noNkulunkulu.” Waqhubeka nokushumayela aqeqebule 


uSokhela, laqhubeka nebandla nokuquma, kucaca nje ukuthi intshumayelo iyayithola indawo 
ezinhliziyweni. 

 

Safika isikhathi sokuthi kuqoqwe umnikelo. Wawuqoqwa uMazibuko, ngokwesikhundla sakhe 
sokuba nguNobhala eBandleni. Nokho uMazibuko benomkakhe babengekho ngalelo langa. 
Futhi babengambikelanga uMfundisi Sokhela ukuthi babezoke bathi hulukuqu endaweni 
thizeni. 

 

Kwamphatha kabi kakhulu uMfundisi Sokhela lokho kwenza kukaNobhala wakhe ngoba 
kwase kuzofuneka acele omunye umnumzane ukuba enze lowo msebenzi. Wayengezwani 
nhlobo nento engahlelekile. Cha, kwakungasekho ukwenza ngokunye. Waphinde wacela yena 
uKhanyile ukuthi kube nguye ozomqoqela umnikelo. Wayezomazisa uMazibuko 
njengonobhala ebandleni ukuthi kutholakale amasenti angakanani. 

“Nikhumbule bazalwane, umuntu anganikeli ngemali yesinkwa ngoba izingane zizosale 
zilamba ekhaya,” kugcizelela uMfundisi Sokhela ehleka, “nami angithandi ukudla imali 
yezinyembezi ngoba iyisiqalekiso. Angifuni neze izingane zikhaliswe yindlala ngenxa yami. 
Qalani ngokuba niyibeke eceleni imali yesinkwa sezingane ngaphambi kokuba ninikele.” 

 

Ibandla lavele lahleka. Kwakuxaka impela okukaMfundisi Sokhela. Wayengenzisi okwabanye 
abefundisi bamanye amabandla lapha elokishini laseMlazi. Kwakushiwo ukuthi abanye 
abefundisi babeyifuna ngodli imali kubazalwane. Kwakubukeka sengathi uMfundisi Sokhela 
wayengenandaba kangako nomnikelo webandla. Wayeke asho ngezinye izikhathi ukuthi 
umnikelo wangempela owokuthi umuntu avume ukuthi uJesu uyiNkosi noMsindisi wakhe. 
NoJesu wanikela ngempilo Yakhe ukuze izwe lisindiswe Ngaye ekubhujisweni. 

 

Emva komnikelo kukhona abacela uMfundisi Sokhela ukuba ababeke izandla. Wakwenza 
lokho njengasemihleni. Kwathi nje lapho eseqala ukukhuleka, kwezwakala ngomnumzane 
owayebhongisa okwenkunzi ihlatshwa esibayeni. Weza njalo lowo mnumzane waze wafika 
kuMfundisi Sokhela. Wacela ukuba uMfundisi Sokhela amkhulekele ngoba yena wayebulala 
abantu eGoli. Wachaza ukuthi wayesebenza njengenkabi. UMfundisi Sokhela wathi kuye 
ngokuvuma kwakhe ukuthi wonile, uNkulunkulu usemthethelele. Akayikholwanga neze le nto 


ayeyizwa ishiwo kuye lowo mnumzane. Nokho akathandanga ukukuveza obala ukuthandabuza 
kwakhe. Kwakumele athathe izwi kuphela ngoba liyaphilisa kumuntu odangele 
emphefumulweni. 

 

Lahlakazeka ibandla. UMfundisi Sokhela wasala yedwa ngoba wayesacosha amaphepha 
ayelahlwe ngabantu phansi. Phela wayeyinono umuntu lo. Nomkakhe wamshiya ngoba 
wayephuthuma ukuyoqala amabhodwe. Wayemazi umyeni wakhe ukuthi uyamthanda umuntu 
osukumela phezulu uma kufanele enze into ethize. 

 

Izikhiye zehholo ababekhonzela kulo zaziphathwa nguMfundisi Sokhela. Kwathi nje lapho 
esethi uvala umnyango uMfundisi Sokhela, wethuka wacishe wathi voshosho phansi. 
Wayebona uMaZikode, unkosikazi kaMazibuko, uNobhala webandla. Wayengasemuhle 
uMaZikode! Wayengashuqulile ngisho ekhanda ngalolo suku. Kwakungathi vele ufuna khona 
kanye ukufaka uMfundisi Sokhela esilingweni. Wayefake isiketi sakhe esasingenhla 
kwamadolo, esasihlala sithi ne kuye. Ubuso bakhe lobu wayebuphophothe kahle sebufana 
nobengane ezalwe zolo lokhu. 

 

UMaZikode wamcela uMfundisi Sokhela ukuba kebathi ukuxoxa kancane. Wathi le nto 
azomtshela yona ibucayi, ucela bavale umnyango ukuze ingezwiwa umuntu ongafanelekile. 
Wenza njengokunxusa kwakhe umame lona, uMfundisi Sokhela. Wayezibonela naye ukuthi 
inkulu indaba ayeza nayo uMaZikode. Ubuso bakhe babungahlambulukile. 

“Baba ngizocela uqale ngokungikhulekela kuqala yikhona nalolu valo engiluzwayo 
luzogudluka,” kunxusa uMaZikode. 

 

Bawavala amehlo. UMfundisi Sokhela waqala wathula umzuzwana okomuntu owayengazi 
ukuthi kuqalwaphi uma kukhulekwa. Emva kwesikhashana yakhuleka inceku kaNkulunkulu. 
Yakhuleka eside isikhathi, isazama ukuvula amasango eZulu. Kwathi phakathi nomkhuleko 
yezwa ngezwi lomuntu wesifazane owayekhala kakhulu. Yathi uma iwavula amehlo inceku 
kaNkulunkulu yathola ukuthi izinkinobho zehembe uMaZikode zase ziqaqiwe. Isiketi sakhe 
sasiphansi, egqoke okwangaphansi kuphela. 

 


ISAHLUKO SESITHATHU 

 

UMaNgema wezwa ukukhala komuntu wesifazane okwakungathi uyashaywa. Lokho kukhala 
kwakuqhamuka endlini yokukhonzela. Wanikela khona engasazesulanga ngisho izandla 
kwazise wayekade egcine ecwecwa amazambane. 

 

Ekufikeni kwakhe uMaNgema wafica umyeni wakhe noMaZikode. Waqale wethuswa yikho 
nje ukubona uMaZikode ngoba wayekade engekho enkonzweni. Okwamenza wacishe 
waqikileka phansi ukubona ukuthi izinkinobho zehembe likaMaZikode zaziqaqiwe. 
Wayesagqoka isiketi esasikade siphansi, kubonakala nje ukuthi wayekade enziswa into ethile 
ngempoqo. 

“Manyala mani lawa owenzayo, Sokhela?” kubuza uMaNgema. 

“Mntanami, angazi nami ukuthi kwenzekeni,” kuchaza uMfundisi Sokhela. 

 

Wangenelela khona manjalo uMaZikode. 

 “Ubezama ukungidlwengula MaNgema.Buka nje noziphu webhulukwe lakho,” esho 
ewukhomba, “tshela mina-ke ukuthi ubusuwehliswa yini wona uma kungukuthi ngempela 
awazi lutho.” Wayenganakanga uMfundisi Sokhela ukuthi kwaziphu ebhulukweni lakhe 
wawusuwehlile. Wawenyusa ngokukhulu ukushesha. Pho, kwakusasizani ngoba amanzi 
ayesegeleza endlini sengathi kuvulelwe umpompi. Amahlathi ayesephelile, kungasekho 
nokucasha. 

“Uthule ngoba usaqhubeka nokungenza isilima, Sokhela?” kubuza uMaNgema efuthelana. 
Wathula uMfundisi Sokhela, kubonakala nje ukuthi udidekile. Konke lokhu okwakusanda 
kwenzeka kwakufana nephupho elibi elalimhlasele. 

 

Kwathi kusenjalo, waphuma uMaZikode. Cishe ukuthi wayesephuthuma ukuyobikela umyeni 
wakhe ukuthi uMfundisi Sokhela ubezama ukumdlwengula. 

“Mntanami, le nto eyenzekile, angazi ukuthi ngingayichaza kanjani,” kusho uMfundisi 
Sokhela. 

“Uma kungazi wena, kumele kwazi bani?” kubuza uMaNgema. 

 


“Ishwa lani ngempela leli elingehlelayo, we madoda?” kusho uMfundisi Sokhela ebheke 
phansi. 

“Kungcono ukuba wangitshela kudala uma ngingasakwenelisi, ngibuyele ekhaya,” kusho 
uMaNgema, “angixoshwanga mina ekhaya. Impela ngeke ngayihlalela into enje. Ungenza 
inhlekisa kwamanye amakhosikazi, Sokhela?” 

 

“Kahle ngamatshe, mntanami,” kuncenga uMfundisi Sokhela.UMaNgema akabange esamnaka 
umyeni wakhe. Wathi esuka wabe eseshayela unina ucingo, emazisa ukuthi usendleleni. Emva 
kwalokho waphuma ngesango, eseyofuna iveni elalizomthuthela izimpahla zakhe. Sasimphethe 
kabi impela isenzo somyeni wakhe. Wayengazi ukuthi sonke lesi sikhathi ubecabanga indlela 
azodlwengula ngayo uMaZikode. Mhlawumbe vele ujwayele ukuwadlwengula amakhosikazi 
eBandleni. Shono kodwa ayemthanda kangaka amakhosikazi! Naye wayeke asole ngezinye 
izikhathi ukuthi akusekhona ukubekwa izandla kodwa lokhuya. Nokho kwakuthi uma 
zimfikela izinsolo ezinjalo, abuye aziduduze ngokuthi umyeni wakhe wayethenjwa ngisho 
nangabayeni bawo lawo makhosikazi. Kwaba nzima kuye ukukwamukela ukuthi umyeni 
wakhe angenza into enyanyeka kanje. Amanzi ayesengenile endlini.Yebo, kwakufanele 
buchitheke bugayiwe. Kodwa wayezobabhekelwa ngubani abantu bangakubo, le eShowe? 
Izimfamona ezingamfiseli omunye umuntu into enhle. Ziyojabula zize ziqhikizane 
nangezindololwane. 

 

Washesha ukulithola iveni uMaNgema. Wabuya esegibele kulo lelo veni. Wayesesithathile 
isinqumo esingujuqu. Kwakungasekho ukuhlehla nyova. Vele wayazi ukuthi uqondeni umyeni 
wakhe ngesenzo sakhe. Njengoba noS’busiso wayesahambe ubuswana bekati, umyeni wakhe 
wayezowashintshashintsha endlini yakhe wonke amakhosikazi asenkonzweni. Futhi amadoda! 

 

Wayethule uMfundisi Sokhela, ebambelele esihlathini ngesikhathi efika umkakhe ngeveni. 
Wayengazi ukuthi angamchazela kanjani umkakhe ngayo yonke le nto eyayenzekile. Wayazi 
kahle kamhlophe ukuthi ngeke amnikeze indlebe umkakhe. Yayilukhuni satshe inhliziyo 
kaMaNgema, engaxoleli kalula. 

 


“Yeka ukushumayela kwakho, Sokhela,” kwakusho uMaNgema ebhekise kumyeni wakhe 
ngesikhathi ehla evenini, “kuyacaca kimi ukuthi ubuyimpisi eyembethe isikhumba semvu. 
Futhi wena, ngiyokukhohlwa ngifile!” 

 

Zehla ubuqathaqatha izinyembezi kuMfundisi Sokhela. Wayehlale ezixazulula izinkinga 
zabanye abantu. Nokho wazithola eyisehluleki ngalowo mzuzu ukuthi wayengaxazulula le 
nkinga ayebhekene nayo. Wabona nje ukuthi uSathane wayesamhambele, efuna ukumhlwitha 
njengokhozi. Umfana wakhe uS’busiso wayengaziwa nokuthi uyephi. Nakhu manje umkakhe 
useqoqa wonke amasakana akhe afika nawo ezogana. Wakhumbula indaba kaJobe 
waseBhayibhelini uMfundisi Sokhela. Ngakube naye kumele athi, “UJehova wapha, uJehova 
uthathile? Malibongwe igama Lakhe.” Kepha lokho wayengakusho kanjani ngoba umkakhe 
noS’busiso babesawadla anhlamvana? Futhi umthwalo abhekene nawo yena ubukeka umncane 
kakhulu ukuba ungalinganiswa nokaJobe. Waziduduza ngokuthi ugwayi usuka ntendeni uhlale 
ntendeni. 

 

“Waqhunsula amehlo kuhle kweboni, Sokhela? Awuboni yini ukuthi sengiyahamba? Ngicela 
unginike imali yokuqasha leli veni,” esho elikhomba. Wavele wezwa ikhanda lakhe sengathi 
seliqala ukuphithana uMfundisi Sokhela. Wayengazi ukuthi kwakuyoke kufike iziphepho 
empilweni yakhe nomkakhe, zibhidlize wonke amagagasi othando ayegubha ezinhliziyweni 
zabo. Uthando ababelufanisa nentaba yaseSiyoni. Wavele wandwaza uMfundisi bakithi, 
okomuntu obanjwe yigudu. 

“Ufuna ukugqiba uMaZikode yini ngaleyo mali ukuze angamtsheli umyeni wakhe ukuthi 
umenzeni?” kusabuza yena belu uMaNgema. 

 

Wathula nje uMfundisi Sokhela, wathalalisa. Kazi wayelindele ukuthi umkakhe uzowuguqula 
yini umqondo? Sengathi wayezikhohlisa uMfundisi Sokhela. Phela izimpahla zakhe zase 
zisevenini. Wayesecabange waqeda uMaNgema. 

“Nkulunkulu wami, ungishiyelani na?” kwakubuza uMfundisi Sokhela ephakamise izandla 
zombili. Wayengawavalile amehlo ngesikhathi ekhuluma noNkulunkulu. Ukubona kanye phela 
ukubona kabili. USathane wayelitheze phezulu lopha, ngenxa yakho njalo ukuvala amehlo. 


“Yisimanga ngoba nithi lapho nenza ukukhohlakala nimenze ihlathi lenu lokucasha 
uNkulunkulu,” kubhoka uMaNgema. 

“Sengilahlwa nguwe, mntanami?” 

 

Akawuphendulanga lowo mbuzo uMaNgema, kunalokho wathi, “Ngikufisela ukuthi ubhadle 
ejele ukuze ivuleke ingqondo yakho. Mhlawumbe zizoke zikuphaphamise ezinye iziboshwa. 
Wonakele wena, ngiyakubona. Ngiyazisa Nkosi yami, mhlawumbe nje sengihaqwe yigciwane 
lengculazi.” 

“Thixo wami, sengingaze ngisale nentshidi ngisale nesidanga sevondwe ngoba ngoneni 
Kuwe?” kubalisa uSokhela ngembodlongo yezwi. 

“Uthi woneni eNkosini, uyazibuzisa?” kusabhoka yena uMaNgema, “angithi wena uyaphinga 
unguMfundisi muva nje? Ngithi nguNkulunkulu yini obekuthume ukuthi ufise ukulala 
nenkosikazi kamakhelwane wakho? Udlalelani kodwa ngoNkulunkulu?” 

 

Wabe esengena ekamelweni ababelala kulo uMfundisi Sokhela. Wayeyothatha imali 
ayezoyinika umkakhe ukuze akhokhele umnikazi weveni. Wethuka woma uMfundisi Sokhela 
lapho ephakamisa umata ayeyifihla ngaphansi kwawo imali. Wakhangwa umgexo kaS’busiso. 
Wezwa sekuduma izinyendle ekhanda lakhe. Wasizwa ukuvele ahlale embhedeni. Kwasala 
kancane ukuba afumbeke phansi. 

 

Emva kwesikhashana kwangena uMaNgema ekamelweni ababelala kulo. Wayesahleli 
embhedeni uMfundisi Sokhela ngenkathi engena umkakhe. Izandla zakhe wayezibeke ekhanda 
kuhle kwenina libhungukelwe yindoda. Kwakubonakala ukuthi uThukela ludla izindwani lapha 
kuMaNgema. Izandla zakhe wayezibeke edanda. Wayesezolanda imali ayezoqasha ngayo 
imoto. UMfundisi Sokhela wabe esemchazela umkakhe ukuthi leyo mali usola sengathi yabe 
yebiwe nguS’busiso. Waze wamkhombisa nomgexo kaS’busiso ayesawuphethe ngesandla. 
Akayikholwanga nje leyo mbude uMaNgema. 

 

“Uma kunjalo phela, hamba uyolanda imali yomnikelo ukuze ngikwazi ukukhokhela ngayo 
umnikazi weveni,” kwakusho uMaNgema, ebhekise kumyeni wakhe. Kwakubonakala nje 
ukuthi akasafuni ukulala lapha eMlazi. Ingqondo yakhe yayisile kubo, ezintabeni zaseShowe. 


 

Waphuma khona manjalo uMfundisi Sokhela ezihudula, waqonda ehholo ababekhonzela 
kulona. Wathi qala qala okwesela. Kwakungekho muntu ambonayo. Wawuvula kancane 
umnyango, waqonda lapho ayeshiye khona isikoqokoqo semali yomnikelo. Wasibheka eside 
isikhathi. Sasingekho. Lwaqala phansi manje usizi. Wezwa sekuxega amadolo. 
Lwamkhungatha usizi kuhle kukamakoti ehlushwa ngumamezala wakhe. Waphuma. Wavala. 

 

Wayehamba ebalisa uMfundisi Sokhela, engazi ukuthi uzofike athini kumkakhe. USathane 
wayesefike qathatha. Wazibuza ukuthi kambe kwenziwa njani uma izinto sezime kanje. 
Wabona nje ukuthi nomkhuleko wawungeke usaba namandla. 

“Mfundisi, unenkinga yini?” kubuza umnikazi weveni.Wenwaya ikhanda uMfundisi Sokhela 
okomfundi owehlulwa yisibalo ekilasini. Wayengafuni ukuzinekela izwe izinkinga zomndeni 
wakhe. Ngisho ezebandla imbala izindaba wayethi kumele zibe yisifuba salo. 

“Angithi Mfundisi nathi esiyizoni sizineka kuwe iziphambeko zethu?” kubuza umnikazi 
weveni, eqhubeka ethi, “Pho, usabani ukungitshela uma unenkinga? Kade ngimile lapha. 
Angisazi manje ukuthi esani lesi sindiyandiya enisishaya nomkakho.” 

 

“Inkinga yimali, ndodana,” kuphendula uMfundisi Sokhela ewahlome phansi amehlo. 

“Tshela uNkulunkulu wakho phela ukuthi akakwehlisele imana yemali eZulwini! Buka nje 
awunamoto, kodwa uhlale ukhohlisa abantu ubatshela ukuthi banakho konke ngoJesu. 
Thandaza phela siqwayi ukuze sibone ukuthi lokhu ohlale ubatshela khona kuyiqiniso yini,” 
kumemeza umshayeli ekloloda. Wayesethukuthele ngempela uMfundisi Sokhela. 
Wayethukuthele ngakhona. Wakhumbula esikhathini esingaphambilini. Insizwa 
yayingawabeki abe mabili kuye. Washo ngenhliziyo ukuthi umnikazi weveni lowo uyosindela 
khona ukuthi sewakhethwa nguJesu, ingubo emhlophe qwa. Ubushinga bobunsizwa, 
wayesabulaxaza kudala. 

 

“Ungalwa phela uma uthanda,” kusachwensa yena umshayeli weveni. Waqhubeka wathi, 
“Angisiyena uMazibuko mina olale nomfazi wakhe, kwajike akwaba ndaba zalutho. Nidamane 
nithi ningaBefundisi kanti niphakamisa iziketi nabafazi bethu. UJesu wenu lowo owaninika 
igunya lokuba nenze kanjalo?” 


Wavele wabheka phansi uMfundisi Sokhela okombulali obanjwe oqotsheni. Okwafika kuqala 
engqondweni yakhe ukuthi ngumkakhe owayetshele umnikazi weveni ukuthi kwenzekeni 
ehholo ababekhonzela kulo. 

“Uyayithola imali yomnikelo noma qha?” kubuza uMaNgema owayesephenduke 
uqanduqandu. 

“Kanti ngizokhokhelwa ngemali yomnikelo webandla yini, we madoda?” kubuza umnikazi 
weveni. 

“Awuthule ndoda mphini, ngisakhuluma nomkami!” kubhoka uMfundisi Sokhela, ekhombisa 
ukunengwa. 

 

“Maye! Maye! Maye!” kuhebeza uMaNgema, “angiseyena owakho mina. Ngikupha wonke la 
makhosikazi ahlale ethi ayakuthanda enkonzweni. Ungalala nawo ngamabili ngamathathu 
kuleli kamelo ebesilala kulo. Amanye ungawalindisa kwamanye amakamelo, uma uthanda. 
Yinye kuphela into ongangisiza ngayo njengamanje: letha imali yomnikelo.” 

“Ayikho, mntanami,” esholo phansi uMfundisi Sokhela sengathi wesaba ukuthi uzosuke 
amudle amfele umkakhe. 

“Nayo ngokunjalo uyishutheke emabeleni kaMaZikode?” kubuza uMaNgema, ehlahle amehlo. 

“Ungayisho kanjani kodwa into efana naleyo, mntanami?” kubuza uMfundisi Sokhela, “uyazi 
nje ukuthi mina ngithanda wena wedwa.” 

 

Waphendula ngokufutheka uMaNgema. 

“Ungangenzi isilima we Mfarisi ndini! Ngizibonele ngo-‘si’ ukuthi wena wonakele. Sengathi 
angafika amaphoyisa, akubophe.” 

“Mama, ngena emotini ngizokuyisa kini. Shiya phansi lesi siduphunga somyeni wakho.” 

“Ngiyabonga muntu weNkosi,” kusho uMaNgema, egcwele umusa. Wabe esethatha ebhekisa 
kumyeni wakhe wendandatho wathi, “Siyoze sihlangane okhalweni lwezimpungushe.” 

 

Yaphuma ngesango iveni, igcwele inyinyitheka. UMaNgema akashiyanga ngisho elokufinya 
iduku. Wazizwa egodola uMfundisi Sokhela. Waguqa lapho ezama ukuthandaza. Kwala, 
akwaqhubekeka nomthandazo. Ulimi lwavele lwagcwala umlomo. 

 


 

 * * * 

 

Atheleka amaphoyisa emzini kaMfundisi Sokhela. Ayeseze ngayo leyo ndaba 
eyayisithungeleke kulo lonke ilokishi laseMlazi okomlilo wequbula. Kwathi ukuba azizwe 
uMazibuko izindaba zokuthi uMfundisi Sokhela usedlwengule umkakhe, wanikela 
kwabomthetho. Akasibonanga nhlobo isidingo sokuba aqale aluphenyisise kahle udaba 
kuMfundisi Sokhela. Udokotela owahlola umkakhe wavuma ukuthi wayedlwenguliwe. 
Amaphoyisa ayesefikele ukuzombopha. 

 

Wazama bandla uMfundisi Sokhela ukuthi awachazele amaphoyisa ukuthi kwenzeke kanjani 
aze azithole esobishini. 

“Sikuqonda kahle thina Mfundisi ukuthi nawe ungumuntu wesilisa. Usuke wavumela inkanuko 
yenyama, walingeka. Nokho bandla ngeke sakusiza ngalutho thina,” kwakusho elinye iphoyisa. 
Lathi ukushaya isikhwehlela lase liqhubeka lithi, “Uzokhuluma phambili, baba Mfundisi.” 

 

Avele amgxavula amaphoyisa, amphonsa evenini uMfundisi Sokhela. Ahlukunyezwa 
amalungelo akhe kangangoba elinye iphoyisa laze lamkhahlela nangesicathulo imbala. Kuwo 
lowo mnyama kwaqhamuka izimoto ezimbili. Zazihamba izintatheli zamaphephandaba. Phela 
kuyaziwa ukuthi lapho kukhona isidumbu, yilapho kukhona namanqe. Zacela ukuba ehliswe 
evenini uMfundisi Sokhela. Zathi zifuna ukumphonsa imibuzo embalwa. Aqale enqaba 
amaphoyisa. Kodwa kwathi lapho esefumbathiswa imadlana yokosa isibindi, avuma. 

 

Zathi mbo kuMfundisi Sokhela izintatheli, wena owabona impukane ijinge isilonda. Kwaba 
ngubuqhaklaqhakla, kuthwetshulwa uMfundisi Sokhela. Kwakungathi ziyabukisa izintatheli. 
Aphinde ahlukunyezwa amalungelo akhe. Zamgweba izintatheli lingakaqulwa icala lakhe. 
Zasho konke ezikuthandayo ngoba ziqonde ukulihudulela phansi igama lakhe. Kazi 
zazesabani? Kazi zazizozuzani? Kudela owaziyo. Wayazi uMfundisi Sokhela ukuthi izintatheli 
ziwazi kangcono umthetho kunaye, othi: ‘Umsolwa umsulwa kuze kube ukuthi iNkantolo 
imthola enecala.’ Zalephula phoklo ilungelo lakhe lokuphathwa ngesizotha nangesithunzi. 
Zamehlisa isithunzi, engumnumzane ohlonishwayo ngabazalwane. 


Kuwo lowo mnyama kwafika nemoto kaMengameli weBandla ayelihola uMfundisi Sokhela. 
Wayehambisana noMbhishobhi Sokhulu. Watshelwa ukuthi akasafuneki kule ndlu ayehlala 
kuyo. Kwathiwa akafikanga nampahla, ngakho-ke kwakuzomele ahambe evathazela 
njengesinxibi. 

 

Waboshwa uMfundisi Sokhela enenhliziyo ebuhlungu, engazi noma uS’busiso wayesawadla 
yini anhlamvana. Phela wayelokhu amgcina ngalobuya busuku egaklaza isicabha, 
engasashongo nokuthi uphuma nje uyaphi. 

 

Kwakusengathi umfulathele okokugcina uNkulunkulu, uMfundisi Sokhela. Konke kwasuswa 
ezandleni zakhe ngomzuzwana. Wayesahluke ngani kuJobe waseBhayibhelini? 

 

 

 

 

 

 

 

 

 

 

 

 

 

 

 

 

 

 

 

 


ISAHLUKO SESINE 

 

Kwakusengathi umfulathele ngempela uNkulunkulu uMfundisi Sokhela. Wagcina ngakho 
ukuba angene endlini emnyama. Wayeyedwa, elusizana bandla. Wayezoze abingelele iMantshi 
ngoLwesine. Kwakuzomele ethule ubufakazi ezithebeni zeNkantolo, kutholakale ukuthi 
liyamthetha yini noma liyamlahla icala. 

 

Ubuthongo abuzange bafika kuMfundisi Sokhela. Imicabango yafika yeswela indawo 
yokubeka isinqe ekhanda lakhe, yagcina ngokusina ishiyelana inkundla.Wayezibuza uMfundisi 
Sokhela ukuthi kwakwenzeke kanjani lokhu ayesolelwa khona. Wakwenza ngempela lokhu 
ayesolwa ngakho? Kanjani kodwa ngoba yena wayethandaza? Akazanga ukuthi ngabe uziphu 
webhulukwe lakhe wawehliswe ngubani. Wo hhe! USathane wayemi ngenhla. Wayekuzwa 
ukulanguka kwamalangabi esihogo. USathane onezimpondo wayesezicijisile wazibhekisa 
ngakuye. Futhi wayebona ukuthi uma enganakile uzomjijimeza aze ayomphosa olwandle 
lwaseThekwini, olugubha amagagasi anolaka olubi. 

 

UMaNgema! Wayedidekile uMfundisi Sokhela. Umkakhe weminyaka wayemlahlise 
okwenyongo yenyathi. Waze wamsongela nangokuthi bayohlangana okhalweni 
lwezimpungushe. Wakhohlwa nayizifungo ababezenze mhlazane beshada. Lezo zifungo 
zaphenduka umlolozelo wezingane. Khona kuthiwa wonile, wayengemxolele ngobani? 
Okwakumxaka du ukuthi umkakhe wayevamile ukuwusho uMthandazo oMkhulu. Ngakube 
lokhu okwakwenziwa ngumkakhe kwakuseyikho yini ukuxolela labo abonayo? Wayehlale 
ezitshela ukuthi babebambisene nomkakhe ezwini leNkosi, kanti phinde! Yayihlangene 
phezulu, phansi ingamahele. 

 

Wacabanga ngoS’busiso owayesephenduke uS’qalekiso. Wayezibuza ukuthi wayekuphi, 
enzani nobani. Futhi leyo ngane! Wayengangabazi nakancane ukuthi igila imikhuba lapho 
ikhona. 

 

Wayelokhu ebalise njalo uMfundisi Sokhela ngomkakhe. Wavele wamshintshela umuntu 
wakhona. Wabona ukuthi abantu besimame banezinhliziyo ezilukhuni uma bethandile. Kanti 


yena wayoneni kangaka? Wayezilandela amashwa yini ngesikhathi ecela umnumzane Khanyile 
ukuba amfundele iNcwadi kaJobe nezinhlupheko zakhe? 

 

Kuhlale kuthiwa uNkulunkulu akamlingi umuntu ngokungaphezu kwamandla akhe. Ngakube 
yena wayelingwe nguNkulunkulu yini kanti? Akuvumanga enhliziyweni yakhe ukuba 
akwemukele ukuthi kwabe kunguNkulunkulu owayemlinga. Wayengeke neze uJehova 
aluvivinye ngaleyo ndlela ukholo lwakhe. Wayesemsebenzele, emesaba enjalo nje. Pho, 
wayelingwa ngubani? Washesha ukuyithola impendulo. NguSathane owayecele kuNkulunkulu 
ukuba aluvivinye ukholo lwakhe. Wambusa lowo mcabango. 

 

Kwaze kwasa engakaze abuthi quthu ubuthongo uMfundisi Sokhela. Babungafiki. Into nje 
wayehlaselwe imicabango emibi yodwa. Waze wafisa sengathi kungaqhamuka umuntu, 
amdubule kube kanye nje ngesibhamu, kuphele nya ngaye. Wayengayithandi le mpilo 
ayeseqala ukuyiphila. Yayimenza azibone ewulopholo. Into engenamsebenzi walutho! 
Umthothongo. Inkilayitheka yomuntu onjengoS’busiso. Ngakusasa-ke kwase kufanele 
ayobingelela iMantshi. Nebala kwaba njalo. Watshelwa ukuthi kuzasothatha isikhashana 
ngaphambi kokuba avele enkantolo. Phela miningi imicikilisho okudlulwa kuyo uma kunecala 
lokudlwengula. Okulibazisa kakhulu yikho ukuthathwa kobufakazi buthunyelwe ePitoli. Naye 
uMfundisi Sokhela kwakufanele alinde cishe izinyanga ezine ngaphambi kokuba avele 
enkantolo. Wayezolindela khona lapha esitokisini ngoba kwabheyili wayengayitholanga. 

 

 

 * * * 

 

INkantolo yamthola enecala uMfundisi Sokhela. Bonke ubufakazi obethulwa enkantolo 
babukhomba ukuthi ulenzile icala. Buka ngoba kwaze kwabizwa nodokotela owayehlole 
uMaZikode emva kwesigameko leso. Naye wafakaza wagomela ngokuthi nebala 
wayedlwenguliwe uMaZikode. USokhela-ke yena wavele wagila izimanga nje enkantolo, 
“Ummeli wami nguNkulunkulu,” washo kanjalo uMfundisi Sokhela qede zehla zalakanyana 
izimpophoma zezinyembezi. Waqhubeka wathi, “Ngicela ningibophe ngoba sezishilo 
izintatheli zathi nginecala. Ngiyavuma ukuthi ngamdlwengula umama uMaZikode.” 


 

Badabuka abantu. Nomama basebandleni ababelapho bachiphiza izinyembezi. 
Abayikholwanga neze le nto eyayishiwo nguMfundisi ababemthanda kangaka. Babona ukuthi 
wayemane evuma isono ayengasazi. UMazibuko kwakuthi akandize ngesikhathi ezwa 
uMfundisi Sokhela ekhuluma kanjalo. Wabuka umkakhe qede wamoyizela. 

 

Nokho wathanjiselwa isigwebo sakhe kwazise wayeqala ukutholakala enecala. INkantolo yabe 
isimgweba unyaka. Yebo, uNkulunkulu owayeyomahlulela ngosuku lokugcina. 
Wayezowushiya lo mhlaba nezinto zawo, athabathe unqamlezo. 

 

Amaphoyisa abe esemgxavula amqhuba, aye ayoshona naye emgodini. Wayesebuyiselwa 
esitokisini. Omama ababelapho badabuka kakhulu. Okuyikhona okwenza badabuke ukuthi 
akekho owayesazoke abavakashele emizini yabo azobelapha ngokomoya. UMfundisi Sokhela 
wayehlale enabo ngezikhathi zonke, ebanakekele kuhle komama encelisa usana lwakhe. 

 

Ejele waficana nezidlamlilo zezinsizwa uMfundisi Sokhela. Zazithule zithe du, ziququda 
imihlathi. Wazizwa eshaywa oluncane uvalo. Zazesabeka, zisho ngamehlo abomvu sengathi 
zibhema igudu ubusuku nemini. Zazingenasikhathi samuntu, onjandini boqobo, izinto 
esezagugelwa ngonembeza. UMfundisi Sokhela walindela ukuthi zimbingelele njengoMfundisi 
noma njengomuntu omdala. Wayekhe phansi isitsha sigcwele, kwashunqa uthuli. Phela nazo 
zazilindele ukuthi kube nguye ozibingelelayo ngendlela yakhona. Wayengazi uMfundisi 
Sokhela ukuthi ejele akuyi ngabudala. 

“Ameni bantabami!” kubingelela uMfundisi Sokhela, ezama ukuqunga isibindi. Kwase kuxega 
amadolo kuye, ebona nje ukuthi uhlangene nemihonqonqo yodwa lapha. 

 

Kwakuzwakala iphunga lomchamo kuleli gumbi ayefakwe kulo uMfundisi Sokhela. Nephunga 
lensangu lalidabula ikhanda. Wazibonela naye engengane ukuthi ufike lapho zishukwa khona. 
Yena wayezitshela ukuthi uzobona abantu abaphilayo, hhayi izilwane zasehlathini eziyingozi. 

 

Yasukuma enye yalezo zinsizwa, yaqonda kuye uMfundisi Sokhela. Yayithi mayibe ntanganye 
noS’busiso. Wezwa kamuva ukuthi yayiyinkosi yeziboshwa lapha. Yayiphahlwe ezinye 


ezimbili, ezazibukeka zisencane. Yayesabeka usayibuka nje, sengathi yaqiniswa le 
kwaMhlabuyalingana. 

“Usiphatheleni, madala gugile?” kusho leyo nsizwa ngezwi elindondayo njengelikaMfundisi 
Sokhela. 

“Olunjengani kodwa ndodana?” kubuza uMfundisi Sokhela, exwayile. 

“Usathi olunjengani? Uyaqala yini ukuboshwa wena?” kusabuza yona belu leyo nsizwa, 
imxine ngochungechunge lwemibuzo. 

“Ngiyaqala ukuboshwa mntanami,” kuchaza uMfundisi Sokhela. 

 

Yavele yavutha uphondo leyo nsizwa. Ikhala layo lajuluka lamanzi te, amehlo abheja igazi. 
Wazibonela uMfundisi Sokhela ukuthi yayisivukwe yiqunga. Impela uSathane wayegiya kule 
ndawo ayefike kuyo. Leyo nsizwa yaqale yamthela ngenhlamba. Ngemva kwalokho yamshaya 
ngodalimede wesibhakela owahlala wagcwala ebusweni bakhe. Wadiyazela uMfundisi bandla 
qede wabona izinhlansi zomlilo ziphambana emoyeni. 

 

Phakathi kwamabili wathandaza uMfundisi Sokhela. Washo ngezwi elindondayo okweleNkosi 
uJesu, ilenga esiphambanweni wathi, “Baba, konke ukona kwami kwaziwa Nguwe. Ngiyazi 
ukuthi ungengilinge ngokungaphezu kwamandla ami. Ngihawukele Nkosi yokulunga. Ameni!” 

“Awusiyeke wena!” kusho leyo nsizwa yamehlo abomvu qede kwaxhaphazela amathumbu 
kuMfundisi, wawuphetha ngenhliziyo umthandazo wakhe. 

 

* * * 

 

Wayethule uS’busiso, izandla zakhe ezibeke esiphongweni. Wayehleli emzini kasisi uMay, 
owayedayisa ngotshwala. Hhayi njalo ukuthi wayecabangani kangaka. Wayakha ebhidliza 
amabhilidi engqondweni yakhe, ezibona eseyimpunyela. 

“Vele nje angisenakhaya,” esho ekhuluma yedwa uS’busiso, “kumele ngiphile impilo 
yobumbungulu. Umshayeli weveni eyayihambise umama kubo eShowe wathi akaboni ukuthi 
usayobuya umama. Kanti ubaba yena udonsa isigwebo sonyaka ebhadla ejele.” 

 


Kwathi esakhuluma kanjalo uS’busiso, kwangena omunye umngane wakhe okuthiwa 
nguSandile, wakwaKhuzwayo. Naye uSandile lowo wayebalwa kulelo dlanzana labafana 
elalihlalise kabi umphakathi waselokishini laseMlazi. Eqinisweni liphelele bonke abangane 
bakaS’busiso babenezinyawo ezinamabatha. 

“Yisho-ke S’bu, mfan’ omdala,” kubingelela uSandile, esho elula isandla, engakhombisi ukuthi 
umelamele ekhuluma yedwa uS’busiso, okohlanya. Zabambana ithambo izinsizwa kwaze 
kwaba sengathi ziqonde ukudluthulana izingalo, kanti phinde. Zazijabulelana kwazise ukuthi 
zazisanda kubamba elinye ikhehla inkunzi. Okunye okwenza ukuthi bezwane kakhulu 
oS’busiso noSandile ukuthi abantu lapha elokishini laseMlazi babebakhipha inyumbazane. 

 

“Wezwa nje S’bu ukuthi uKing waboshwa iminyaka emibili ebhadla ejele?” kubuza uSandile. 

Wethuka woma uS’busiso ezwa lokho. Wabe esebuza ethi, “Usho lesi sigebengu 
saseMgungundlovu esesatshwa ngisho nangamaphoyisa?” 

“Ngisho yena kanye uKing lowo,” kugcizelela uSandile. 

“Baqinisile abathi ingalo yomthetho yinde njengezintaba zoNdi,” kuphawula uS’busiso. Wabe 
esebuza ethi, “Uyizwa ngobani kodwa indaba enkulu kangaka wena Sandile?” 

“Ngakufunda ephephandabeni langenyanga edlule,” kuphendula uSandile, eqhubeka ethi, 
“Ungangibuzi ukuthi bengihleli ngithuleleni nendaba enkulu kangaka. Impendulo isobala. 
Ukuthi nje ngasuke ngangayikholwa leyo nto.” 

“Ayinkinga-ke lawo maphoyisa akwazi ukubopha uKing,” kusho uS’busiso, “besingobani-ke 
thina uma amaphoyisa ekwazi ukubopha isigelekeqe esinjeKing?” 

 

“Lisho uliphinde lelo, bhru,” kuvuma uS’busiso. Wabe esebuza ethi, “Kanti umuthi ubuye 
uphuphe yini?” 

“Umuthi?” kubuza uSandile edidekile. 

“Ehhene!” kuphendula uS’busiso, eqhubeka ethi, “ungizwe kahle. Ngisho wona kanye.” 

“Umuthi owenzeni lowo?” kusabuza yena uSandile. 

“Phela bengihlale ngizwa kuthiwa uKing uphethe umuthi onzima kabi, wale 
kwaMhlabuyalingana,” kusho uS’busiso. 

“Okusho ukuthi phela bekuhlangene izaqha,” kusho uSandile, “nawo phela umuthi awumbiwa 
ndawonye. Noma kunjalo ngiyamvuma nokho uKing. Uyinkunzi ngoba kuthiwa ngesikhathi 


ezobanjwa kwafika amaphoyisa ayehamba ngamaveni ayisihlanu. Angazi-ke ukuthi 
ayemangaki amaphoyisa evenini ngayinye. Kuyacaca ukuthi ayehlome ephelele.” 

“Kusengenzeka phela ukuthi wayengayanga enyangeni yakhe ukuyovuselela umuthi,” kusho 
uS’busiso. “Khathisimbe kwanyanga leyo ayeye kuyo ekuqaleni seyashona nje, kwazibani?” 

“Kanti njalo kusengenzeka ukuthi uphambaniselwe yiyo kanye inyanga emqinisayo,” 
kuphawula uSandile. 

 

“Asiyiyeke eyezinyanga ngoba izosishonisela ngelanga,” kusho uS’busiso. “Awunalo ulwazi 
lokuthi waboshelwa kuliphi ijele uKing? Phela kumele siyivakashele leyo ngwenya. Kawazi 
yini Sandile ukuthi indlela ibuzwa kwabaphambili?” 

“Thina asikakafiki ezingeni loKing,” kuphawula uSandile, “ukhumbule phela ukuthi lo muntu 
ubebamba izimoto ezithwala imali.” Wavele wahleka kakhulu uS’busiso wayesethi, “Sengathi 
uyakhohlwa ukuthi naye akathanga nje eqala wabe esengufeleba esesimazi enguye. Naye 
waqale wakhasela eziko, wedlula kubo bonke lobu bunzima esisabhekene nabo nathi.” 

“Awubize amabhodlela amabili kabhiya yikhona ngizokuzwa kahle,” kusho uSandile. Wabe 
eseqhubeka ethi, “Mina nje anginaso isikhathi sokubukana emehlweni nalo muntu owesatshwa 
nangamaphoyisa. Impela kuyacaca ukuthi ubesebenzisa umuthi onzima.” Akuphelanga mizuzu 
mingaki balethwa utshwala etafuleni loS’busiso. US’busiso wabe esethi, “Ungaminyi-ke 
Sandile ngoba ngiyakwazi wena ukuthi uvele uthi ubonwa yini. Into nje ubuye uhluphe 
ngokuhhema uma usuphuzile.” 

 

“Angifuni ukuba umuntu angiqale ngibe ngingamnakile mina,” kusho uSandile, ehlikihla 
izandla okomuntu ekhuluma nonkosana epulazini. 

“Ukuhhema phela yinto yakho endala,” kugcizelela uS’busiso. Waqhubeka wathi, “Ugcine 
ungangitshelanga njalo ukuthi uboshelwe kuliphi ijele uKing.” 

“Uboshelwe khona lapha eThekwini, eDurban-Westville,” kusho uSandile, “ngiyethemba 
ukuthi umuntu ongazi kangcono ukuthi kukuyiphi i-section nguSondoda ngoba yena ungujele. 
Kufanele sizwe nokuthi kungaba lula yini ukumvakashela.” 

“Usho ukuthi kungenzeka angavunyelwa ukuvakashelwa?” kubuza uS’busiso. 


“Kunjalo, kungenzeka uma benzela izizathu zokuphepha,” kuchaza uS’busiso, “umuntu ofana 
noKing ngeke neze wamazi ukuthi ucabangani. Ukweqa kuyinto elula kabi kumuntu 
onjengaye.” 

 

“Nginesifiso esikhulu mina ukuthi sibonane noKing. Kumele asichushise ukuze nathi sigcine 
sesinswempu. Phela thina sisasinisa amahleza. Sisafana nenkukhu eqhwanda ukhiye 
kaheshane, okungazeki ukuthi yayize iwedukise nje yingoba kwakwenzenjani.” 

“Cha, khona uqinisile lapho,” kusho uSandile, “phela mina ngike ngingabizwa ngisho 
nangemali yokuthenga isilayi. Uyabona nje, ukubamba abantu inkunzi kushoniselana ngelanga. 
Sengibona nje ngiboshelwa ukuthi ngephuce umuntu amarandi angamashumi amabili.” 

“Hheyi, ungayiphathi futhi leyo,” kusho uS’busiso, eqhubeka ethi, “Zolo lokhu ngibambe 
inkunzi esinye isalukazi somlungu edolobheni. Uyazi ukuthi besinamalini esikhwameni saso?” 

“Besinamalini?” kubuza uSandile, esewavule kakhulu amehlo akhe. 

“Ngeke ukholwe,” kuphendula uS’busiso. 

“Ngitshele phela ukuthi besinamalini,” kusho uSandile. 

“Besinesihlanu nje kuphela esikhwameni saso,” kusho uS’busiso. 

 

Wavele wahleka kakhulu uSandile wayesephinda ebuza ethi, “Ube sewenzenjani emva 
kwalokho?” 

“Ngivele ngasijikijela ngawo lawo masenti isalukazi,” kuphendula uS’busiso. 

“Awusibuzanga ngani ukuthi besizobuyela ngani ekhaya laso njengoba uthi besinesihlanu?” 
kubuza uSandile. 

“Ngisibuzile,” kuphendula uS’busiso. 

“Sathini?” kubuza uSandile. 

“Singitshele ukuthi naso besizophanta kwazise sondla abazukulu baso abayisihlanu,” 
kuphendula uS’busiso, eqhubeka ethi, “Ngizizwe sengifikelwa okukhulu ukudabuka.” 

“Uzohamba udlala zonke izidawudawu zeTheku uma uhamba udabukela abantu,” kwexwayisa 
uSandile. 

“Thula wena, uzozwa,” kusho uS’busiso. Wabe eseqhubeka ethi, “Ngize ngenza into 
engakholakali.” 

“Wenzeni?” kubuza uSandile emangele. 


“Ngisiphe amarandi ayishumi leso salukazi.” kuphendula uS’busiso. 

“Kazi besigezephi size sidatshukelwe nguwe?” kubuza uSandile, eqhubeka ethi, “Impela izinto 
zimane ukwenzeka.” 

 

“Ungadideki nakancane,” kusho uS’busiso aze alinganise ngezandla, “akusho ukuthi 
sengiphendukile. Mina angisoze ngaba yikholwa ngilingise uSawuli.” 

“Kazi akwenzani amakholwa?” kubuza uSandile, eqhubeka ethi, “Eba ibhantshi lakho yini?” 

 “Ungangitsheli ngamakholwa, izinto ezikhohlakele,” kusho uS’busiso. 

“Kambe nobaba wakho waboshwa ngoba edlwengule umama uMaZikode?” kubuza uSandile. 

“Ithiwani-ke into enjalo?” kubuza uS’busiso engalindele mpendulo. Waqhubeka wathi, 
“Isalukazi somlungu ngisizwele ngoba nami ngisenawo unembeza.” 

“Ngabe sekuphele abantu abanonembeza yini?” kubuza uSandile ehleka, ngalindele mpendulo. 
Waqhubeka wathi, “Ingani ngikhuluma nje usafuna ukuthi sibonane noKing?” 

“Awungiyeke kholwa elikhulu,” kusho uS’busiso, “kumele simbone noma yikanjani. Sizoceba 
nathi sihlale eMhlanga uma singathola ukuchushiseka kahle ebugebengwini.” 

“EMhlanga akuhlali imihuqa efana nami nawe,” kusho uSandile, “laphaya kuhlala iziqumama, 
ezasebenza kanzima ukuze zifinyelele kuleli zinga esezikulo manje.” 

 

“Kanti-ke uzongakholwa uma ngikutshela ukuthi abantu esibabona bephila emafutheni, baphila 
ngabo kanye ubugebengu,” kusho uS’busiso. 

 

“Akusibo bonke abantu abaphila ngobugebengu,” kugcizelela uSandile, “ngingathi nje 
bayingcosana abaphila ngabo.” 

“Ungezwa abantu bedlala ngawe bethi ubugebengu abubuyiseli,” kuphawula uS’busiso. 

“Usho ngani?” 

“Ngake ngafunda ephephandabeni lesilungu elalithi uKing unomuzi oyisitezi nezimoto 
eziyisithupha. Yonke leyo ngcebo wayithola ngazo izindlela zobumnyama.” 

“Bengingakwazi-ke lokho mina. Kodwa bengihlale ngizibuza ukuthi imali yakhe ayithola uma 
ebamba izimoto, uyithukusaphi.” 

“Unemali eningi uKing, ngiyakutshela wena. Abaziyo bathi unamatekisi angaphezu 
kwamashumi amabili kodwa uwabiza ngabanye abantu.” 


“Hhayi, ungungqondongqondo ngempela uKing. Ungafunga ukuthi ubugebengu lobu 
wabuyela eNyuvesi ephakeme.” 

“Awusho Sandile, sizoya kodwa ukuyobona iqhawe lethu elinguKing?” kubuza uS’busiso. 

“Akubuzwa lokho,” kusho uSandile, eqhubeka ethi, “Sengizizwa nginomdlandla. Kusasa lokhu 
okusayo ngizoya kuSondoda ngifike ngimbuze ukuthi kungabalula kangakanani 
ukumvakashela ejele uKing.” 

 

Behlukana-ke oS’busiso noSandile bethembisene ukuthi nakanjani uzobonwa uKing. 
Babezimisele ngokulibamba lishisa igeja likaSathane. Indima eyayaliwe nguKing 
engakaboshwa, babezoqhubeka nokuyilima. 

 

 

 

 

 

 

 

 

 

 

 

 

 

 

 

 

 

 

 

 

 


 

 ISAHLUKO SESIHLANU 

 

Wavuka ekuseni ngovivi uMfundisi Sokhela, waqonda endlini yokugezela.Wayedidekile. 
Umhlaba wawumphendukele, umfulathele. Wayengakaze asibone isiphundu somhlaba 
esikhathini esingaphambili. Ngale nkathi wayesesazi ngokuphelele ukuthi simbala muni. 
Lokho kwamenza wesaba ukubona umhlane womhlaba. Ubunzima ayeseke wabhekana nabo 
ebusweni bomhlaba wabunqoba. Ngisho nebandla ayelihola wayehlale elitshela ukuthi kumele 
lizinqobe zonke izikhubekiso zomhlaba. Nokho lesi sikhubekiso ayebhekene naso wasithola 
sisinda ukwedlula ukwenza. Mhlawumbe nje kwakumele alilaxaze phansi nevangeli 
ayelamukelile. Wacabanga ukuthi hleze yilo kanye elalimbangela amatwayitwayi. 

 

Wakhumula uMfundisi Sokhela, walungela ukugeza. 

“Sesiyageza isibutubutwana sami, sukanini madoda!” kusho le nsizwa yamehlo abomvu, 
eyayibizwa ngoKing. Wethuka woma uMfundisi Sokhela ngenkathi amehlo akhe ehlangana 
nawaleyo nsizwa. Wayenganakanga ukuthi kwamnyango wendlu yokugezela 
wayengawuvalanga. Impela usecabanga kakhulu. Wabona nje ukuthi uzohlanya uma izinto 
zizoqhubeka ngale ndlela. 

“Ndodana, ngizogeza kanjani uma sekukhona nawe lapha?” kubuza uMfundisi Sokhela, 
ethukile. 

“Angithi wena uyindoda njengami? Ngitshele into eyodwa engingayazi emzimbeni wakho,” 
kusho yena belu uKing.Wathula uMfundisi Sokhela, kubonakala ukuthi usecabanga ukuphuma 
nangewindi. Wayeyesaba le nsizwa ayenayo. Wabona ukuthi noma sekuthiwa izinto zimane 
ukwenzeka, ngeke angasitholi isifo sengculazi kuleli jele. 

“Hheyi wena, ngena emanzini khona ngizokubhucunga insila ngesaka!” kusho uKing 
ngembodlongo yezwi. 

 

Wathandaza uMfundisi Sokhela ezibuza ukuthi kazi lo Nkulunkulu ayemthandaza 
wayesabhekile yini. Kwakungathi uMfundisi Sokhela wayesathe ukulibala kancane ukuthi 
uNkulunkulu akozeli, akalali. Yebo, wayesephelelwa yithemba. Phela selokhu kwathi nhlo 
uNkulunkulu wayengakaze amshiye esigangeni. Yena wayazi ukuthi uNkulunkulu uhlale 


enaye, behambisana indlela yonke. Yebo, wayehlale enaye ngezikhathi zonke. Wayekhuleka 
kube kanye, asheshe awuphendule uNkulunkulu umkhuleko wakhe. 

 

“Akahlali endaweni enjena lo Nkulunkulu okhuleka Kuye,” kusho uKing, esemehlo abomvu 
kuhle komuntu osevukwe yiqunga. Waqhubeka wathi, “UNkulunkulu owale eJerusalema, 
lapho ungazi khona. Akakwazi nokuthi ungunombolo bani wena.” 

“Kumele uphenduke nawe mntanami, uNkulunkulu uyakuthanda,” kunxusa uMfundisi 
Sokhela. 

“Ubekushayele ucingo yini lowo Nkulunkulu wakho, ekutshela ukuthi uyangithanda?” 

“UNkulunkulu usithanda sonke, ndodana.” 

“Awuyeke ukungifundekela ngalowo msangano,” kusho uKing eseguquke nasebusweni. Wabe 
esethi, “Into ongayenza nje Mfundisi ukuthi usondele kimi lesi sibutubutwana sami, ngikuthi 
manqa.” Kwakungekho ukwenza ngokunye kuMfundisi Sokhela. Wayebona ukuthi ukwenqaba 
ukwenza intando yale nsizwa kwakungamenza azithole esegone amathumbu. Phela 
yayesatshwa le nsizwa. Yayithi uma ingena kuleli gumbi ababelala kulo, kuthule kuthi du. 
Nabaqaphi basejele babekhombisa ukuyesaba. Wazibuza uMfundisi Sokhela ukuthi kungani 
yayesatshwa kangaka. Mhlawumbe yayinezidumbu phansi, esho ezicabangela. 

 

UKing wamphoqa ukuba enze yonke into embi ongayicabanga uMfundisi Sokhela. Pho, 
wayengathini ukwenqaba umuntu weNkosi? Wayefike lapho zishukwa khona. Kwakumele 
akhethe phakathi kokufa nokuphila. Sengathi nalokhu ayekucabanga ukuthi kungukuphila, 
kwakungukufa. Ukuphila kokufa kulala ezinyaweni zokwazi nokungazi. Lapho isuke impilo 
isiyiketango lokufa. 

 

Umngcele wamaqhinga kaSathane wamehlukanisa nomkakhe, uMfundisi Sokhela. Lowo 
mngcele wavula inkebelele yomlomo wenzondo namagqubu. Uthando lwaphelisa 
okwamalahle, lwalotha. Lwaphenduka impuqumpuqu yomlotha ongenasabelo enhlabathini, 
kwazise umlotha ungowasemlotheni. USathane wayeziphe amandla kuye. Akazanga noma 
kwakusamele yini ukuba abambelele okholweni lwakhe. UNkulunkulu wayesemshiyile, 
wamnikela ezandleni zikaSathane. Wayekanye nezoni, ungasekho umahluko phakathi kwakhe 
nazo. 


 

 * * * 

 

Kwase kusemini endala, sekuyisikhathi sezivakashi. Ojele babe sebemtshela uMfundisi 
Sokhela ukuthi unezivakashi. Akangabazanga nakancane ukuthi kwabe kungumkakhe. Phela 
uMengameli wamtshengisa ngokusobala ukuthi usemlahlile. Kwakucaca ukuthi wayengeke 
neze alubhade ejele ngoba kwakusogwadule. Ngaleyo ndlela akufikanga engqondweni 
kaMfundisi Sokhela ukuthi alokhu eqagela ukuthi ngubani lona owayemvakashele. Hleze 
umkakhe wabuye wafikelwa okukhulu ukuzisola, ezicabangela uMfundisi Sokhela. 
Kusengenzeka ukuthi wabuye wabona ukuthi wayezithathele phezulu izinto. 

 

Weza njalo uMfundisi Sokhela eqonde ngalapho okwakufikela khona izivakashi. Wayengazi 
ukuthi kumele ajabule yini noma cha. Nojele owayezomlanda wayengenasikhathi. Kwathi 
lapho emcela ukuba amchazele ngaleso sivakashi wambuza ukuthi kanti amehlo lawa anawo 
awokwenzani. 

 

Wethuka woma uMfundisi Sokhela lapho ebona ukuthi wayevakashelwe yizingane zakhe 
zamantombazane. Zazingaphelele nokho. Kwakufike uZinhle noNtokozo kuphela. Wayeqala 
ukuba nesivakashi uSokhela selokhu aboshwa. 

“Bengithi ngunina wenu lona okuthiwa ungivakashele,” kusho uMfundisi Sokhela ebingelela. 
Laphendula kuqala iqhalaqhala elinguZinhle lathi, “Kanti lutho-ke baba. Angimboni nje 
umama ebeka umcondo wakhe lapha.” 

“Niyakukholwa yini nani bantabami ukuthi ngamdlwengula umama uMaZikode?” kubuza 
uMfundisi Sokhela. UZinhle waphendula ngokushesha wathi, “Umama wasitshela lonke 
iqiniso. Sesiyakwazi baba ukuthi uyinhlaba, uyababa. Kazi besiluthwe yini singakuboni sonke 
lesi sikhathi? Impela izinto zimane ukwenzeka.” 

 

NoNtokozo owelama uZinhle, wezwakala esethi, “Yeka izintshumayelo zakho, baba. 
Wabaguqula abantu, bazilaxaza zonke izono zabo. Okubuhlungu kunakho konke ukuthi 
umphefumulo wakho ugcwele izibozi. Usunuka phu, baba.” 


“Bantabami, ngicela ni…” Akabange esaqeda uMfundisi Sokhela ngoba uZinhle wamngena 
emlonyeni. 

“Ungaphinde usibize ngezingane zakho,” kusho uZinhle. Waqhubeka wathi, “Ngifuna wazi 
baba ukuthi ayazani. Mina angizalwa yisikhohlakali sendoda esifana nawe.” Wathatha 
noNtokozo wathi, “Ngiyambonga uJehova ukuthi ubemuhle kithi washeshe wasembulela 
ukuthi ubuyimpisi eyembethe isikhumba semvu. Nami ngithi kuwe ndoda mphini, ayazani.” 

Kwacaca ukuthi uMfundisi Sokhela wayewephule phoklo umoya wezingane zakhe, wazicucu. 
Futhi kwakusobala ukuthi akukho nasinye isibhedlela esasingenza okuthile ukuzelapha kule 
minjunju eyayiqaqamba ezinhliziyweni zazo. 

 

Naye uMfundisi Sokhela akabange esalithola ithutshana lokuba azichazele izingane zakhe 
ukuthi kwenzekani ngempela ngalelo langa. Kwakusazosiza ngani khona ukuchaza? Akukho 
okwakusengaguquka noma kuthiwa uchaza aze aguqe ngamadolo. 

“Kunzima bakithi emhlabeni,” kubalisa uNtokozo. Waqhubeka wabhekisa kuZinhle wathi, 
“Sekumele sihambe dadewethu ngoba isikhathi sesisuke sadliwa yinja eyeba amaqanda 
akwamakhelwane.” Yamhlukumeza uMfundisi Sokhela leyo nkulumo kaNtokozo 
eyayigigiyela. Wayengakaze akucabange ngisho emaphusheni ukuthi uNtokozo wayengambiza 
ngenja. Ambize ngempela ngenja, isilwane esingenasimilo? Wazizwa elulazekile bandla 
uMfundisi Sokhela. Umhlaba wawumphendukele. Kwakusamele yini ukuba aguqe athandaze? 

 

Zabe sezihamba izingane zikaMfundisi Sokhela kwazise sase sidliwe yingcanga isikhathi 
sezivakashi. Wamemeza ujele, emtshela uMfundisi Sokhela ukuthi isikhathi sesiphelile. 
Wahamba sakuzihudula uMfundisi Sokhela ephikelele esihogweni segumbi ababelala kulo. 
Wezwa sengathi kunezinyendle ezazibanga umsindo ekhanda lakhe. Yadiyazela ingqondo 
yakhe kwangathi idakwe obamaganu. Wazijwiba embhedeni qede waba manzi ngokushesha 
umqamelo. 

 

 

* * * 

 

Iningi labazalwane elalisebandleni lalingakamlahli uMfundisi Sokhela ngecala. Yebo, 


iNkantolo yezwe yayisimgwebile. Konke lokho akubathenanga amandla abazalwane. Bafisa 
ukuthola indlela ababengamkhombisa ngayo uMfundisi wabo owayebakhathalele ukuthi 
babenaye kulobo bunzima ayebhekene nabo. Nokho ukucabanga kwabo kwaphelela emoyeni. 
Abalitholanga ikhambi elalingaqaqa la mafindo kaSathane ayebophe ngawo uMfundisi wabo 
ababemthanda ngendlela engachazeki. 

 

Kwakunombuthano omkhulu namuhla, okwakungumbuthano wokuqala selokhu kwenzeka 
isigameko sokudlwengulwa kukamka Mazibuko. Okwakuhamba phambili ezintweni 
okwakuzobuye kuxoxwe ngazo lapha, yilo udaba lukaSokhela. UMengameli weBandla 
nabaBhishobhi ababeliqhamukisa emagatsheni ehlukene bamchitha uMfundisi Sokhela, 
kwathiwa akasenakhaya ebandleni labo. Basho nokusho ukuthi usehlisile isithunzi sebandla. 
Wawuzibona ngisho ebusweni izikhulu zeBandla ukuthi azinantethelelo yokuganga. Kazi 
zaziwazi yini uMthandazo oMkhulu? Kwakubukeka sengathi izinhliziyo zazo zazinegwebu 
lenzondo ngoMfundisi Sokhela. Cishe kwakwenza ngoba kwakone umuntu 
owayengacatshangelwa ukuthi angona. 

 

“UMfundisi Sokhela usebenzise isithunzi sakhe ngendlela engagculisi. Akekho ongawazi 
umgomo waleli bandla. Kuleli bandla umuntu ukhethwa amagatsha ehlukahlukene. Akekho 
noyedwa umuntu ovele azikhombele isikhundla afuna ukungena kuso. Ngamagatsha kuphela 
anelungelo lokukhetha labo elibabona kubalungele ukuba kuphakanyiswe amagama abo. Lowo 
osuke ekhethelwe isikhundla esithile ukhethwa ngokwekhono lakhe. Naye-ke uMfundisi 
Sokhela wayekhethwe ngaleyo ndlela,” kwakuchaza uMengameli ngesineke. 

 

Kwaqhuma elikhulu ihlombe endlini. Ukuthi kwase kungelani, akekho owaziyo. Omama 
bavele bakikizela. Wathula uMengameli, wabuka konke ukwenza kwabazalwane. Wawungaze 
ufunge ukuthi babethokozela ukuphathwa kwegama likaMfundisi Sokhela. 

“Usebenze kahle impela isikhathi eside, uMfundisi Sokhela,” kuphawula uMengameli. 
Waqhubeka wathi, “Ngiyavuma ukuthi uyiguqulile imiphefumulo yabantu abaningi. Futhi nje 
angikholwa ukuthi kukhona oyoke abe nesiphiwo esifana nesakhe.” Laphinde lalishaya 
kakhulu ihlombe ibandla, kubonakala nje ukuthi laliyenanela inkulumo kaMengameli walo. 
Wayeqinisile impela lapho ethi uMfundisi Sokhela ubenesiphiwo esimangalisayo. Akukho 


namunye ongaliphikisa iqiniso lokuthi iningi labazalwane lakhetha le nkonzo kwezinye ngoba 
lalidonswa izintshumayelo zikaMfundisi Sokhela. Lalisho kugcwale umlomo ibandla ukuthi 
uMfundisi Sokhela uyazana kakhulu noNkulunkulu. Ngisho emakhaya omama babeke bakhale 
nangezwi lakhe elalindonda. Babethi lalibenza bazizwe sebengena endumisweni. Nokho 
namhlanje wayengasekho uMfundisi wezimanga phakathi kwabo. Wayesesendlini emnyama, 
ingasekho inkazimulo kuye. 

 

Ngenkathi esalihola ibandla uMfundisi Sokhela kwabonakala ukukhula kwalo ngesivinini 
esibabazekayo. Lokho kwaze kwabangela ukuthi abefundisi bamanye amabandla bakhale 
ngokuthi usebenzisa abafana boqunga ukuze andise ibandla. Akekho owaziyo ukuthi 
babekususelaphi lokho. Hleze kwakwenza ngoba abantu babencipha emabandleni abo, 
bazihlanganise nebandla elaliholwa uMfundisi Sokhela. Nakho nje ukuthi abefundisi 
baqhakambise ukuthi amabandla ngawabo, kungaba ngenye yezimbangela zokufuduka 
kwabantu. UMfundisi Sokhela wayesho angahlonizi ukuthi yena akanabandla. Wayethi ibandla 
lingelikaNkulunkulu. Umsebenzi wakhe, njengomfundisi eBandleni, kwakungukuthi eluse 
izimvu, aziholele emadlelweni. Yebo, emadlelweni aluhlaza cwe. 

 

Waqhubeka uMengameli nokuchaza. 

 “Ngiyazi niyabuzana ukuthi ngiqondeni uma ngithi uMfundisi Sokhela usebenzise isithunzi 
sakhe ngendlela engagculisi. Mangikusho kucace ukuthi siyahlonishwa kakhulu thina 
esisezikhundleni eziphezulu. Ngenxa yalokho kuhlonishwa kwethu siyaye sifune ukuthi labo 
esibaholayo benze intando yethu, size sibenzise nokungeyikho. Yingakho-ke ngithi ngiyamsola 
kakhulu uMfundisi Sokhela. INkantolo imlahlile ngecala. Nami futhi ngisashayelela sona 
kanye leso sipikili. Ningadideki bazalwane. Intethelelo iyafuneka uma isoni sicela 
ukuphenduka. UMfundisi Sokhela yena ngeke simthethelele ngoba ubengesiso isoni. 
Akwenzile ukwenze azi kahle kamhlophe ukuthi uzoba yini umphumela walokho kwenza 
kwakhe. Ningamxolela nje nina uma ethi ucela intethelelo?” 

 

Lavungama ibandla likaNkulunkulu. Waphinde wabuza uMengameli. Abantu abaningi bathi 
bangamxolela. Awu! Kwabe bazichome kumalunda. UMengameli wakhumula umjiva 
ayewufakile. Kwazibuko zamehlo ayezifakile zaqathakela phansi, zaphihlizeka. 


Wayengakulindele neze ukuzwa ukuthi kukhona abantu ababeseka isenzo esinuka phu 
sikaMfundisi Sokhela! Wezwa ibunzi lakhe limfoma izithukuthuku. Wazikhicila ngomunwe. 
Sasingasekho ngisho isikhathi sokuthi akhiphe iduku lakhe esule ngalo. Wacela uMbhishobhi 
wegatsha laseMlazi ukuthi amthelele amanzi okuphuza. Wawashayela ekhanda ngaphandle 
kokuphumula. Wacela futhi ukuthi amphinde ngenye ingilazi. Ngendlela ayethukuthele ngayo 
uMengameli, akabonanga ukuthi nehembe lakhe ayelifakile lase limelekelela emthonjeni 
walawo manzi ayewaphuza. Wathimula kanye uMengameli, kwaqhasha amafinyila. 
UMbhishobhi wasondela kuye, wamtshela ukuthi kunento engathandeki eyayisilunguze 
ngaphansi kwekhala lakhe. Nalapho akalikhiphanga iduku ekhukhwini. Wesula ngembebe 
yesandla wase ezihlikihla zombili. 

 

Ngesikhathi kwenzeka konke lokhu, ibandla likaNkulunkulu lalithule libukela. Lalisaxakwe 
ilesi simanga esasenziwa nguMengameli. Isenzo sikaMengameli walo lasithatha njengenkomba 
yokuthi wayengezwani noMfundisi Sokhela. Kwabaxaka abazalwane nokho lokho ngoba lesi 
senzo sasingakhombisi ukuthi uMengameli kukhona akwaziyo ngenkonzo yoxolo. 

“Ngifuna kusukume indoda eyodwa ingitshele ukuthi kungani nithi uMfundisi Sokhela kumele 
axolelwe,” kwakukhuluma uMengameli, kubonakala nje ukuthi ufukamele amaqanda 
entukuthelo eyayibubula enhliziyweni yakhe. 

 

Kwathi ukuthuleka isikhashana, kungekho ndoda eyayifuna ukusukuma. Kwathi nje lapho 
esethi uyaqhubeka nokukhuluma uMengameli, kwasukuma uKhanyile owayengakaqedi ngisho 
unyaka ekuleli bandla. 

“Ngithanda ukubuza umbuzo owodwa vo nje mina,” kusho umnumzane Khanyile. Waqhubeka 
wathi, “Bangaki omama abahlukunyezwa nguMfundisi Sokhela ngokocansi lapha ebandleni? 
Ngizocela ukuba beze phambili.” Kwaba nokuxokozela ebandleni. Kwakubonakala ukuthi 
baningi ababefuna ukusukuma. Wahleka kancane uMengameli. 

“Ngiyambona umama uMaZikode, esukuma,” kusho uMengameli, ehleka. Waqhubeka wathi, 
“Wozani bantabami ngaphambili. Ningesabi ukuphumela eshashalazini lamaqiniso. Abayeni 
benu ngeke banenze lutho. Ngizokhuluma nabo emva kwalokhu.” 

 


Ukuxokozela kwaqhubeka njalo. Nokho akekho owasukuma ngaphandle kukamama 
uMaZikode. 

“Kungenzeka phela ukuthi kukhona lapha phakathi kwenu abangazi ukuthi ukuhlukumezeka 
komuntu wesimame kundlela ziningi,” kuchaza uMengameli ngesikhulu isineke, “ningabe-ke 
senithi uMengameli ukhohlakele. Umuntu wesifazane uyahlukumezeka ngokuthintwa 
ngesandla endaweni lapho kumele athintwe khona ngumyeni wakhe kuphela. Kungaba 
ikwamancane, ukupanswa ezinqeni noma ukuthintwa esithweni sokuncelisa. Uma kukhona 
abake bathintwa uMfundisi Sokhela kwenye yalezi zindawo esengizibalile, abasize 
bagonyuluke kuleli shashalazi amaqiniso. Ngifuna kubonakale ukuthi uMfundisi Sokhela 
ubeyimpisi eyembethe isikhumba semvu.” 

 

Laphinde lahhomuzela ibandla likaNkulunkulu njengasekuqaleni. Kwabonakala ukuthi nalaba 
ababesaba ekuqaleni base bezimisele ngempela ukusukuma. Kungenzeka ngempela ukuthi 
babesaba abayeni babo. Babengababuza ukuthi babethuleleni sonke lesi sikhathi. 

 

Akusukumanga namunye komama ngaphandle kukaMaZikode owayesevele emile. 
UMengameli akawakholwanga amehlo akhe. Wabe esethatha uKhanyile wabeka wathi, “Ake 
sikhohlisane sithi uMfundisi Sokhela uwenzile la manyala aboshelwe wona. Ngokwami 
ukubona ngingathi imehlulile inkanuko yenyama, kodwa lokho ubeqala ngqa ukukwenza. 
Ngifuna ukwazi ebandleni ukuthi ukhona yini umuntu okumele ahlulele omunye lapha 
phakathi kwethu? Ngakube uMbhalo oNgcwele uyasinika yini igunya lokuthi senze njalo? 
Ngibona kuliphutha ukuthi uma kukhona imvu edukileyo, umelusi omuhle agiye ngethambo 
layo ngoba isidliwe zimpisi. Ngithi ngelinye ilanga uJesu uzobuya, azolanda ibandla Lakhe. 
Izono zikaMfundisi wethu ebesimthanda ziyosulwa zibe mhlophe, zembathe iqhwa. Ngithi 
maye kulabo abamkhaphelile uMfundisi Sokhela ngoba imisebenzi yakhe emihle, iyobuzwa 
kubo!” 

 

Akayithandanga leyo nkulumo uMengameli. Wabona sengathi yayimehlisa isithunzi. Wathi 
esuka wabe ehlala phansi. Kungenzeka ukuthi wathula ngoba azi ukuthi kukhona 
okwakulotshwe eMbhalweni oNgcwele ayekwazi ukuthi kuzophikisana nalokhu ayekutshela 
ibandla. 


 

Emva kwesikhashana wasukuma uMbhishobhi wegatsha laseMlazi waqonda kuMengameli. 
UMbhishobhi wanyenyeza okuthile ezindlebeni zikaMengameli. Wanqekuzisa ikhanda 
uMengameli.Ngokubona ukuthi akasanakiwe uKhanyile, wathi esuka wabe ephumela 
emnyango. 

“Namuhla sithanda ukunazisa ukuthi ngeke kube amagatsha azosinika uhla lwamagama abantu 
abangaphatha kuleli bandla njengoba sazi sonke ukuthi sekuvuleke isikhala,” kuchaza 
uMbhishobhi. Wathi ukushaya isikhwehlela kancane wase ethi, “Mangisho ukuthi kusithathe 
amahora amahlanu wonke ukuba size siqhamuke negama lalowo osezoba nguMfundisi waleli 
gatsha. Sivumelene-ke singumkhandlu weBandla ukuthi umnumzane Mazibuko, 
obengunobhala, kube nguye osezoba nguMfundisi wenu omusha. Ngiyethemba ukuthi 
uzoniphatha kahle kakhulu, nisebenze naye ngokukhulu ukubambisana.” 

 

Asibajabulisanga abazalwane leso sinqumo esasithathwe ngumkhandlu ophezulu webandla. 
Bona babezimisele ukuthi kubuyiselwe uMfundisi Sokhela. Akwazeki noma base bekhohliwe 
yini ukuthi uMfundisi Sokhela wayegwetshwe unyaka wonke, ebhadla ejele. Indaba yakhe 
yayingadingi ngisho ukufakelwa izibuko. Njengoba wayelahlwe yicala eNkantolo 
yasemhlabeni, kanjalo naseZulwini wayengolahliwe. 

 

Umkhandlu wabona ukuthi ibandla likaNkulunkulu lalehlukene phakathi. Nokho 
kwakungasekho ukuhlehla nyova. Kwakumele zilime ziye etsheni izinkabi. Okunye 
kwakuyobonwa emva kwalokho. 

 

UMaZikode kwakuthi akandize ukujabula. Kwakungathi wayesekulibele okwakusanda 
kwenziwa kuye nguMfundisi Sokhela. Mhlawumbe nje wayejatshuliswa ukuthi 
wayesezophuma kule ndlu kathekwane ayehlala kuyo. Cishe uMengameli wayesebatshelile 
ukuthi bazongenisa kule ndlu ebikade ihlala uMfundisi Sokhela. 

 

Kwenziwa yonke imicikilisho, efungiswa uMfundisi Mazibuko. Iningi labazalwane lalingekho 
lapho ngezinhliziyo. Lalisejele lapho kwakuboshwe khona uMfundisi Sokhela. Lalikanye naye 


bakithi. Ezinhluphekweni zonke ayebhekene nazo, lalimesekile. Lalisho ngezinhliziyo ukuthi 
ekuhluphekeni kwakhe konke lizohamba naye, indlela yonke. Izolo, namuhla naphakade. 

 

 

 

 

 

 

 

 

 

 

 

 

 

 

 

 

 

 

 

 

 

 

 

 

 

 

 

 

 


 ISAHLUKO SESITHUPHA 

 

UMfundisi Mazibuko wayemncane ngeminyaka kunoMfundisi Sokhela, kanti nangebala 
babengafani. Nezwi lakhe lalilincane kunelikaMfundisi Sokhela. Abazalwane babazi ukuthi 
noma angenzani uMfundisi Mazibuko kodwa wayengasoze enzisa ncamashi okukaMfundisi 
Sokhela. 

 

Waqala kahle uMfundisi Mazibuko, kwabona noma ngubani ukuthi simfanele isihlalo 
okwawukade kuqhwakele kuso uMfundisi Sokhela. Kwakucaca impela uzosivala isikhala 
sikaMfundisi Sokhela. Wayebamukela ngomoya omuhle abazalwane, bezethula kuye zonke 
iziphambeko zabo. 

“IZulu yikhaya labaNgcwele. Alungeni uvalo kuleyo ndawo. Kufanele sinyathele ngesibindi 
thina esesahlonyiswa ngezikhali zeZulu. Umlilo kaJesu kumele uhlale uvutha ngaphakathi 
kwethu, usivuselele noma uSathane ezama ukulwa nathi. Ngithi ngubani ongamelana nathi 
uma uThixo engakithi na?” Lakhuza iziqubulo ibandla lathi, “Ngisho noSathane imbala 
angemelane nathi.” 

 

Wamamatheka uMfundisi Mazibuko wayesethi, “Ngizoniholela emadlelweni aluhlaza, zimvu 
zami. Kudingeka sibambane ngezandla zombili, njengoba besenza kusaphethe uMfundisi 
Sokhela. Usebenzile uMfundisi Sokhela bazalwane. Impela imisebenzi yomuntu iyohlale 
imlandela. Futhi iyoba ngumlando oxoxelwa izizukulwane ezizayo. Iqhawe, kuthi noma 
lingasekho emhlabeni, zisale nokho izibongo zalo.” Ibandla lalithokozile lizwa indlela 
ayekhuluma kamnandi ngayo uMfundisi Mazibuko. Okwakubahlaba umxhwele ukuthi 
uMfundisi Mazibuko wayengamfeli umona uMfundisi Sokhela. Kuyiqiniso elimsulwa ukuthi 
yena noMfundisi Sokhela babesebenzisana kahle esengunobhala wakhe. 

 

“Ake nginitshele indaba ebeningayibuzanga,” kusho uMfundisi Mazibuko. Waqhubeka wathi, 
“Mina bazalwane ngangiyomxolela uMfundisi Sokhela ukuba waphuthuma weza kimi, 
ezongibikela ukuthi usenukubeze umkami ngokocansi. Akekho ongazi lapha kini ukuthi mina 
anginayo inhliziyo embi. Ngilunge kabi mina bazalwane, ningofakazi nani. Kuyimanje nje 
angisamthukuthelele uMfundisi Sokhela. Ngiyafisa futhi ukuthi iNkosi imthethelele kuwo 


wonke amacala akhe. Akekho noyedwa ongoni.” Lashaya elikhulu ihlombe ibandla. 
Ayenomsoco impela amazwi kaMfundisi Mazibuko. Kukhona abaze basho ukuthi kubukeka 
sengathi ngeke sibe sikhulu isikhala esasivuleke ngokuhamba kukaMfundisi Sokhela. 

“Ngisho unkosikazi wami imbala, kangingabazi ukuthi naye sewamxolela uMfundisi Sokhela,” 
kusho uMfundisi Mazibuko. Waqhubeka wathi, “Ngokwami nje bekuyothi uma esesiqedile 
isigwebo sakhe uMfundisi Sokhela abuyele esikhundleni sakhe. Pho-ke umuntu akanakusho 
lutho ngoba uMengameli wathi akasenandawo kuleli bandla. Impela umuntu onamagalelo 
anjengakaMfundisi Sokhela simdinga kakhulu kuleli bandla.” 

 

Kwabonakala ukuthi nebandla lalisho ngazwi linye ukuthi uMengameli wayenze elikhulu 
iphutha ngokunqumela uMfundisi Sokhela ugwayi katiki. Nokho intukuthelo yalo 
yayingumlilo wamaphepha, into ephela kusabatshazwa ukulanguka kwayo. 

“Asizukumqoka uNobhala webandla ngoba lowo msebenzi uzokwenziwa yimi,” kusho 
uMfundisi Mazibuko, esho elibuka lonke ibandla. Kwakungathi ufuna ukubona ukuthi ngubani 
onenkinga kulokhu ayekusho. Abazalwane bavele bamangala nje ukuthi yini eyayibangela 
ukuthi angaqokwa unobhala. Akekho owayengawenza kahle lowo msebenzi ukwedlula 
uKhanyile. Babazi abazalwane ukuthi wethembekile uKhanyile. Phela nangelanga angena 
ngalo obishini uMfundisi Sokhela, nguye uKhanyile owayemqoqela umnikelo. Akukho shodi 
owaqhuma emva kwalokho. 

 

“Ningadideki bazalwane,” kusho uMfundisi Mazibuko, eqhubeka ethi, “Into nje ngifuna ukuthi 
abantu banikele ngokuzimisela. Lokho akunakwenzeka uma umnikelo uqoqwa ngomunye 
umuntu. Indaba yezimali ibucayi kabi, idinga ukuphathwa ngokukhulu ukucophelela. 
Kufuneka umuntu aqine okholweni ukuze angazitholi esekhubeka. Niyazi nani bazalwane, 
sakhula sitshelwa ukuthi uthando lwemali luyimpande yesono.” Alenelisekanga ibandla ileyo 
ncazelo, kodwa kwakumele lifele phakathi okwebutho lakwaZulu. Vele phela umthetho 
ubekelwe khona ukugcinwa, hhayi ukwephulwa. 

“Okokugcina ngaphambi kokuba sivale ukuthi sekuzoba nethikithi lenyama,” kusho uMfundisi 
Mazibuko. Waqhubeka wathi, “Yilo kanye-ke lelo thikithi elizokwenza ungene uphoseka 
emnyango waseZulwini. Liyakhokhelwa-ke bazalwane lelo thikithi. Mayelana neminye 
imininingwane, nizotshelwa ngokuhamba kwesikhathi. 
 


Kwathi kusabatshazwa ukuthi uMfundisi Mazibuko uza kahle, wabavukela esiswini 
njengotshwala abazalwane. Washaya imithetho enzima, yaba muncu inhlalo ebandleni. 
Inkonzo bayiphendula ikhaya labo benomkakhe. Kwaphakama imimoya kubazalwane, 
kwagiya uSathane kwayisinindolo sehlathi lokona. 

 

Iningi labazalwane lalingasayingeni eyokuya enkonzweni. Lase lizihlalela emizini yalo. 
Ayikho vele into etheni eyayisengabayisa enkonzweni abazalwane. UMfundisi Mazibuko 
wayengabaholeli emadlelweni aluhlaza. Eqinisweni wayebabhuquzisa obishini lodaka 
lwezono. 

“Njengoba uMengameli esengithengele imoto nje, yingoba ebona ukuthi umsebenzi 
kaNkulunkulu ngiwenza kahle,” kusho uMfundisi Mazibuko ngelinye ilanga, eqhubeka ethi, 
“Emhlanganweni abesibizele kuwo uMengameli singaBefundisi bawo wonke amagatsha, 
ukuveze kwaba sobala ukuthi umnikelo okhishwa yileli gatsha mkhulu uyesabeka. Konke 
lokho bekungeke kwenzeka ukuba angivulile lapha ekhanda,” esho ezikhomba ngomunwe 
ekhanda. 

 

Waqhubeka uMfundisi Mazibuko wathi, “Bazalwane, usadingeka kakhulu umnikelo. Njengoba 
ngangishilo ngaphambilini, amathikithi enyama asezotholakala. Kusukela ngeSonto elizayo 
kumele niphathe amarandi ayishumi umuntu ngamunye.” Babebuzana abantu ukuthi uMfundisi 
Mazibuko kungani aqhakambise imali phambili. Bona base bebona sengathi uyabakhuthuza. 
Akukho nazwi elitheni ababephuma belizwile lapha enkonzweni. Babengena bebanda, 
baphume sebebanda kakhulu. Umlilo kaJesu wawungavuthi ngaphakathi kubazalwane. Babona 
ukuthi akukho mvuselelo ababezoyithola uma kuqhubeka kanje. 

 

Nendlela nje ayekhuluma ngayo uMfundisi Mazibuko yayikhombisa ngokusobala ukuthi 
wayengakhathalele muntu enjalo nje. Futhi konke ukwenza kwakhe kwakuhlangene 
nokuzigqaja. 

“Uma unganikeli mzalwane, ngeke uzithole izibusiso, Buka nje unyanyavu lwemoto 
engiyithengelwe yiBandla, ewubufakazi bezibusiso,” kusho uMfundisi Mazibuko. 
Wayeqhosha uMfundisi Mazibuko wansondo, kubonakala ukuthi udakwe umbuso 


wasemhlabeni. Yena nomkakhe base bephila impilo yezigwili. Babengabazi nokuthi bayini 
abazalwane. 

 

Abantu abayi nganhlanye, bengemanzi. Phela bakhona nababemthanda uMfundisi Mazibuko. 
Abanye balabo ababemthanda, behluleka ngisho ukuzenzisa, kwakuyiziqumama zaselokishini 
laseMlazi, ezazicashe ngenkonzo ukuze zigile imikhuba yazo yobumnyama. Noma 
sekunikelwa, wawubona ngazo ukuthi ziqonde ukubukisa. Zaziyibamba imali ziyiphakamise 
phezulu. 

“Bonke laba abanikela kahle bazolingena iZulu. Imali yinto yalapha emhlabeni. UNkulunkulu 
uzonandisela ngokuphindiwe uma nishaya lena engamaphepha aluhlaza. Ake nginitshele 
indaba ningayibuzanga. Uma umuntu enganikeli, imali yakhe ivele iphelele ezandleni. 
Kunabanumzane lapha phakathi kwenu abanikela ngezinkulungwane zamarandi kule nkonzo. 
Buka nje ukuthi banothe kanjani. Ngiyazi ukuthi ngelinye ilanga singethuka sesibabona 
benikela nangezimoto zabo imbala. Imali siyiphiwa uNkulunkulu, pho sisabani ukuyibuyisela 
Kuye?” 

 

Abantu base becikekile indaba yokucefezelwa ngokunikela. Izwi ababelizele lalihudula 
izikhumba. Babethi noma becabanga ukuthi lizovuka, bavele babone ukuthi liseliwe. 
Babebuyela emakhaya izinhliziyo zibomvu okwegazi. 

 

 * * * 

Langa limbe ezihlalele nomkakhe emzini wakhe uMfundisi Mazibuko, kwabonakala sengathi 
kunento eyayimkitaza. 

“Sekwenzenjani baba, ngakubona uhleka wedwa?” kubuza uMaZikode.Wathi ukushaya 
isikhwehlela kancane uMfundisi Mazibuko wayesethi, “Uyabuza yini kodwa mkami? Ngibuka 
indlela izinto ezisihambela kahle ngayo.” Wabutha izinhlonze uMaZikode. Akazanga ukuthi 
umyeni wakhe wayekhuluma ngani ngempela. 

“Sinemoto, sinomuzi, sinemali, ngingabala ngithini bakithi? Ungafunga impela ukuthi senza 
ngomuthi.” 

“Cha, impela ngivumelana nawe impela baba kulokho,” kusho uMaZikode. 

 


“Kumele ngikuncome kodwa mkami,” kusho uMfundisi Mazibuko, aqhubeke athi “Lapha 
emhlabeni kufuneka umuntu ovulile lapha ekhanda. UNkulunkulu usiza umuntu ozisizayo. 
Buka nje, lesi silima esinguMfundisi Sokhela sibhadla ejele.” 

“Mina kodwa baba ngisesaba,” kusho uMaZikode ethuthumela uma ezwa kuphathwa 
elikaMfundisi Sokhela. 

“Ake nizweni madoda, uMaZikode useqala ukungenwa amanzi emadolweni.Yini ebangela 
ukuthi wesabe manje?” 

 

Wake wathula umzuzwana uMaZikode engaphenduli. Ngesikade waphakamisa ikhanda 
wabuka umyeni wakhe. 

“Usalikhumbula baba leliya langa mhlazane uMengameli enxusa omama abake 
bahlukunyezwa nguMfundisi Sokhela ukuthi baphumele eshashalazini?” Wavuma ngekhanda 
uMfundisi Mazibuko. Wayengalikhohlwa kanjani lelo langa? Phela lelo kwakuyilanga 
okwakuzohlaluka ngalo ukuthi wayengcole kanjani uMfundisi Sokhela. 

“Baba ngangesaba ngaleliya langa.” 

“Walibala ukugudla iguma njengembuzi mkami, yini kwenzenjani?” kubuza uMfundisi 
Mazibuko, kubonakala ukuthi useqala ukuphelelwa isineke. 

“Phela akusukumanga ngisho noyedwa umama.” 

“Kanti wawukhathazwa yinto ewubala kanje? Mina angibanga nandaba nalokho. Phela 
iNkantolo yamgweba uMfundisi Sokhela. Akukho okwakusazoshintshwa uMengameli.” 

 

“Awuboni kodwa baba ukuthi hleze abantu bayasola?” 

“Basola, basolani?” kubuza uMfundisi Mazibuko, eseqala ukubutha izinhlonzi. 

“Uyazi phela nawe baba ukuthi kwenzekani,” esholo phansi uMaZikode. 

“Sh…sh...sh! Ungaphinde uyiphathe leyo. Ayibe isifuba sethu size singene egodini,” 
kwexwayisa uMfundisi Mazibuko, “lelo cala sesiyolithetha eZulwini kumbe esihogweni. 
Ungizwa kahle, nkosikazi?” 

“Angazi ukuthi kumele ngithini ngoba umphefumulo awuphumi kalula kumuntu osuke 
enezimfihlo esifubeni sakhe,” kusho uMaZikode. 

 


“Izinkolelo ezingathi shu nje lezo,” kugcizelela uMfundisi Mazibuko,“baningi sibabona befa 
benezimfihlo ezidida uSathane. Umphefumulo uphuma kalula nje kubo uze ufunge ukuthi beze 
bezivume phambi koMfundisi izono zabo.” 

“Ungasho kanjalo baba ngoba ikhehla lakwaMahaye wawungafuni ukuphuma umphefumulo 
walo njengoba lalinezidumbu phansi ngenxa yokuthakatha,” kusho uMaZikode. 

 

“Awungiyeke ngezinganekwane emini libalele ngoba ngizosuke ngimile izimpondo ngifane 
noSathane. Asixoxe ezinye izindaba.” 

“Kulungile-ke asixoxe ezinye. Kambe kusasa uzobe eqeda inyanga yesithathu uMfundisi 
Sokhela agwetshwa?” kubuza uMaZikode. 

“Pho?” kubuza uMfundisi Mazibuko, ezishaya ongethukile. Wake wathula uMaZikode kwaze 
kwaba sengathi usahlela impendulo yalo mbuzo ayewubuzwa ngumyeni wakhe. Makhathaleni 
wezwakala esethi, “Ziyisishiyagalolunye kuphela izinyanga ezimsalele.” 

“Kukuhlupha kuphi wena lokho?” kubuza uMfundisi Mazibuko, eseqala ukuhlahla amehlo. 

“Mhlawumbe uzothi angaphuma ejele uMfundisi Sokhela, avule elakhe ibandla,” kusho 
uMaZikode ekhathazekile, “angazi noma uyabona yini baba ukuthi abantu abaningi abasezi 
lapha enkonzweni.” 

 

Wathula uMfundisi Mazibuko, kwabonakala ukuthi yayimudla le nto eyayishiwo ngumkakhe. 
Wakubona lokhu okwakushiwo ngumkakhe ukuthi kwakusengenzeka. Wazibuza ukuthi yini 
ngempela eyayingavimba ukuthi uMfundisi Sokhela azivulele elakhe ibandla. Wewu, 
kungayinkinga enkulu phela leyo. Aphunyukwe yiqatha emlonyeni eseke walinambitha? 

“Mkami, ucabanga ukuthi uMfundisi Sokhela usenalo nje izwi leNkosi?” 

“Kungani ungibuza lowo mbuzo, myeni wami?” kubuza uMaZikode, kubonakala ukuthi naye 
wayedidekile.Wathula uMfundisi Mazibuko, wajula ngengqondo. Wabe esethatha ethi, “Ngike 
ngizwe phela kuthiwa ziyenzeka ejele. Bathi abaziyo ijele liyamshintsha umuntu. Ngiye 
ngizwe kuthiwa nomuntu obaziwa ukuthi ulungile, uphenduka isilwane uma esesejele.” 

“Angiboni kodwa ukuthi kungenzeka lokho kuMfundisi Sokhela,” kusho uMaZikode. 

 


“Asithi nje esiboshweni esinguSokhela,” kulungisa uMfundisi Mazibuko, “ukhumbule phela 
ukuthi uMengameli wamephuca wonke amalungelo aleli bandla. Kukhala isicathulo sami 
manje.” 

“Sengathi uyakhohlwa baba ukuthi akamephucanga ilungelo lokuziphembela elakhe ibandla,” 
kweluleka uMaZikode. 

 

Wajuluka wamanzi ihembe uMfundisi Mazibuko. We madoda! Izinyanga 
eziyisishiyagalolunye aziyilutho. Wabona ukuthi kumele asebenze ngamandla ukuze uzamcolo 
umfice esenompheme phezu kwekhanda lakhe. 

“Baba, ngabe kungcono ukuba sesike samvakashela ejele uMfundisi Sokhela,” kusho 
uMaZikode, “senzele nje amehlo abantu.” 

“Abantu abasanda kuqeda ukwenzani? Bazosenzelani abantu?” 

“Noma ngabe kuthiwa sesibhukuda emalini baba, kumele sibuye singazithwali kakhulu,” 
kwexwayisa uMaZikode. Kwaba sengathi lithola indawo evundile lelo enhliziyweni 
kaMfundisi Mazibuko ngoba wezwakala esethi, “Ngiyakuzwa ukuthi uthini mkami. 
Ngisazoludlela amathambo engqondo lolu daba.” 

 

 * * * 

 

Lathi liqambe liphela isonto zatheleka izingane zikaMaNgema eShowe, ekhabonina. Zafika 
zingalindelwe ngumuntu kwazise zazingashongo kuMaNgema ukuthi ziyeza. Into nje zathola 
ukuthi intombi yaseMaNgadini yayisiyehlile emzimbeni. Zababaza ukuphelela emehlweni 
kukanina. 

“Awu, mama! Udliwa yini kangaka?” kubuza uZinhle, eshaqekile. 

“Ngihlale ngiphupha uyihlo, bantabami,” kuchaza uMaNgema, kuzwakala ukuthi ubambekile 
impela. 

“Usuke umphupha enzani ubaba, mama?” kusabuza lona belu iqhalaqhala elinguZinhle. 

“Uyihlo ngihlale ngimphupha ehamba nabantu abembethe izingubo ezimhlophe,” kuchaza 
uMaNgema ezinganeni zakhe, eqhubeka ethi, “uyakhala uyihlo bantabami. Uthi ngimshiyeleni 
otakwini angazi ukuthi angazikhipha kanjani kulo.” 

 


“Kuyoba ngcono uma lingabiki lutho olubi lelo phupho, mama,” kusho uNtandose. 

“Angicabangi ukuthi ngabe libika izindaba ezimbi,” kusho uMaNgema. Wabe eseqhubeka ethi, 
“Kuthi khona uma izinto sezime kanje, uvele ungabe usazi ukuthi kumele uthatheni 
uyihlanganise nani.” 

“Ake siguqe sithandaze.” NguNtokozo lowo. Babe sebewa ngedolo likaMoya. Bakhuleka 
kwaze kwaba sengathi indlu yotshani izowela phezu kwabo. Washuba umkhuleko, ahlahla 
amehlo namadimoni. 

“Njengoba silapha mama, sizele ukuzothi kuwe kumele athethelelwe ubaba,” NguNtandose 
lowo. Waqhubeka wathi, “Siyavuma impela ukuthi wonile yena. Nokho, ngubani ongathi akoni 
phakathi kwethu? Asimthethelele ubaba ukuze akhululwe emaketangweni omphefumulo!” 

 

Wadazuluka wakhala uMaNgema. Naye wayefisa ukuthi kwenzeke njengoba ayefisa 
amadodakazi akhe. UNtombikayise akazange asho lutho. Wavele waphonseka ezingalweni 
zikanina, baduduzana. 

“Enye inkinga, indaba kaS’busiso,” kukhala uMaNgema, “kazi yena usawadla yini 
anhlamvana?” 

“Ungayiphathi nje leyo, mama,” kusho uZinhle, “kazi yena uyokuyeka mhlazane kubusa yiphi 
inkosi ubugebengu? Ubhizi nje untantathekiswa nguSathane emaqeleni obumnyama. Zonke 
izinkanyezi eziletha ukukhanya ziyisikhubekiso kuye. Impela umuntu wakubona 
wakubeletha!” 

 

 

 

 

 

 

 

 

 

 

 


 ISAHLUKO SESIKHOMBISA 

 

 “Yenza ngamandla mpintshi yami. Kumele sifike ngesikhathi sezivakashi ejele. UKing 
akumele asibone njengamahlathi asahlulwa ukugcina isikhathi. Uyazi nawe ukuthi abajitha 
bayashesha,” kusho uS’busiso kumngani wakhe uSandile.Wahleka kancane uSandile ezwa 
lokho. 

 “Yeka esesiphoxa umuntu wakhona sisathi senamile.” 

“Hheyi, mina anginandaba nokuphoxeka. Mina ngaphoxeka ngizalwa.” 

“Ngizoke ngizwe-ke ukuthi wawusuphoxwa yini,” kusho uSandile elangazelele ukwazi ukuthi 
yini lena eyaphoxa uS’busiso mhlazane ezalwa. 

“Kuthiwa ubaba akangithengelanga amanabukeli,” kusho uS’busiso, “kuthiwa into ayenza 
kwaba ukuphakamisa izandla phezulu, ebonga uNkulunkulu ukuthi umuphe ingane yomfana.” 

“Ukuphoxeka yini lokho ngoba ubaba wakho wayenziwa ukukujabulela?” kubuza uSandile. 

“Wena wake wayibonaphi ingane egqokiswa oplastiki esibhedlela?” 

 

Wathula uSandile, wanikina ikhanda emangele. 

“Usho ukuthi waze waphuma esibhedlela ubaba wakho engakuthengelile amanabukeli?” 

“Kunjalo.” 

“Inkinga kababa wakho kwakuyimali yini?” 

“Inkinga enkulu kababa kwakungukuthanda kakhulu lo Nkulunkulu wakhe engingazi ukuthi 
umenzelani,” kuphendula uS’busiso eneka izandla enxapha. 

“Hhayi cha, ungehlule singalwanga. Uthi kodwa uKing ngeke asiphoxe nje nathi?” 

“Ngeke nhlobo kwenzeke lokho,” kusho uS’busiso okomuntu owayesazi ukuthi uzofika athini 
uKing kubo. “Amahumusha ayahoshelana. UKing uzosichushisa ngemizila okumele 
sithubeleze kuyo ukuze sigcine sesisezingeni lakhe.” 

 

Wayethule uSandile, elalele umngane wakhe owayenesiphiwo sokungena ajule enhlizweni 
yakhe. Futhi akazi ukuthi uS’busiso wayekwenza kanjani lokho. Wayenethonya eliyinqaba. 
Akangabazanga ukuthi noKing wayezovele alalele yonke into ezobe ishiwo nguS’busiso. 

 


“Ngithule nje Mabura, ngicabanga wena,” kusho uSandile, ehleka kuvela amazinyo 
ayengakaxujwa. 

“Ungicabanga ukuthi nginjani?” kubuza uS’busiso emangele. 

“Wenza kanjani ukuthi ulalelwe uma ukhuluma?” ebuza ehleka enikina ikhanda. 

“Imfihlo yami ngedwa leyo,” kuphendula uS’busiso, “angifuni kungehlele okwabonwa 
nguSamsoni waseBhayibhelini.” 

“Kahle wena, S’busiso. Uthi ikhona nje into eyaziwa nguwe ngeBhayibheli?” 

“Awungenzi muntu wena, ngiyakubona,” kusho uS’busiso, kodwa engakhombisi kudinwa, 
“sengathi uyakhohlwa ukuthi yimi lo enganika isalukazi amarandi ayishumi.” 

“Lesi salukazi owathi sasinesihlanu esikhwameni saso?” 

“Sona kanye leso salukazi. Asiyiyeke eyezalukazi ngoba izosishonisela ngelanga. Yenza 
ngamandla bo, siphume! Ngiyabona ukuthi usulibele ukukhuluma ngezandla manje.” 

“Sisavuma isikhathi. Ungesabi, uSondoda uzosisiza ukuze sibonane noKing wakho.” 

“Sekungowami muva nje?” kubuza uS’busiso, “inqaba ngoba uma izinto sezisihambela kahle 
uyobe usuthi nguwe owaba ngumvusi wenyamazane.” 

 

Angamnaki uSandile, aqhubeke nokutatazela lapha endlini. 

“Awusho Mabura, kambe ubaba wakho yena uboshwe kuliphi ijele?” 

“Angikaze ngizihluphe ngokuthi ngike ngithole ukuthi uboshelwe kuphi,” kuphendula 
uS’busiso ngokucikeka. 

“Hawu, ihlazo elingaka!” kubabaza uSandile, ekhombisa ukushaqeka. 

“Indaba kababa iyangicasula. Ubaba ubehlale engifundekela ngokuthi kumele umuntu 
athandaze angaphezi. Njalo ebusuku bekuthandazwa ekhaya. Ngisakhumbula ukuthi mhlazane 
ngihamba ekhaya, ngasigaklaza isivalo ngicikwa nguye njalo ubaba owayebanga ukushisa.” 

 

Wanxapha kakhulu uS’busiso, kucaca nje ukuthi iyamcika indaba kayise nokusonta. Yena 
wayengazimisele neze ukwehlukana nobugebengu engakacebi. Wayezibona esenomuzi 
kanokusho eMhlanga. Akangabazanga ukuthi zonke izifiso zakhe zaziyofezeka ngelinye 
ilanga. Naba nje oKing babenakho konke ngobugebengu. Babengafani noyise owayephosisa 
ethi unakho konke ngoJesu. Unakho konke ngoJesu kuphi khona njengoba esagqoka amasokisi 
anamazambane? 


“Sengiqedile, mabura. Asihambe siyogibela, Kumele simbuze uKing ukuthi angesihlephulele 
yini kancane kuleyo mali yakhe ayithukuse ezindaweni ezaziwa nguye yedwa,” kugcizelela 
uSandile evala umnyango, bephuma bebamba indlela. 

 

 * * * 

 

Kwaqhamuka insizwa ihamba nojele. Igama layo kwakunguKing. Wawuthi uma uke 
wayibheka ngamehlo, ungedluli kalula umfanekiso wayo engqondweni yakho. 

“Siyazana kambe madoda?” kubuza yena uKing engenamusa futhi engangeneki. US’busiso 
noSandile babhekana. Kwakungathi bayabuzana ngamehlo ukuthi ngubani ozophendula lowo 
mbuzo. Nalo King wakhona wayeluswahla lwensizwa, ebonakalayo ukuthi yancela yaze 
yayekiswa ngokunindwa kwenhlaba ebeleni likanina. UKing ndini lowo wayethi makabe 
ntanganye nabo oS’busiso, kodwa wayesabeka. Iso lakhe langakwesokunxele lalibomvu 
sengathi kade ligxokogxwa ngenhlokohlela yommese. 

 

“Sengathi nizongichithela isikhathi sami, nina bafana,” kusho uKing, kubonakala ukuthi ukube 
zazingekho izinsimbi ezazibehlukanisile, wayezobabamba abephule imiqala. 

“Khuluma S’busiso,” kusho uSandile sekuthi akabaleke. Lwase lumshaya lumeqa uvalo. 

“Kanti wena awunawo yini umlomo?” kubuza uS’busiso. Wabe esedonsa kakhulu umoya 
wathi, “Usixolele King, into nje uthathe waba nesithunzi kithi.” 

“Shonini enize ngakho nina bafana, musani ukungibambezela ngobala,” kubhoka uKing. 

“Bengisathi uthathe waba nesithunzi kithi,” kugcizelela uS’busiso, esazama ukuwahlela, 
awabeke ngononina amazwi ayezowakhuluma kuKing. Wezwakala khona manjalo esethi, 
“Mina nginguS’busiso Sokhela kanti lona engihamba naye nguSandile Nkosi. Mayelana 
nokuthi siyazana yini, ngingathi thina sikwazela nganhlanye.” 

 

Kwathula kwathi cwaka. UKing wababuka ngalawo mehlo akhe ayehlaba okwameva 
engungumbane. 

“Anikakasho lutho nje namanje, nisalibele ukubhibhidla. Ngenani odabeni enize ngalo.” 

“Safunda ephephandabeni ukuthi waboshwa, King,” kusho uS’busiso. 

“Kwase?” kubuza uKing engathi nsi. 


“Safikelwa okukhulu ukudabuka sase sibona ukuthi asize ukuzokududuza kulobu bunzima 
obhekene nabo,” kuchaza uS’busiso. 

“Nizwe ngami mhlawumbe ukuthi ngidinga abaduduzi. Sengathi impela amakhanda enu 
awathathi kahle.” Wathula uS’busiso kwabonakala ukuthi wayesadla amathambo engqondo. 
USandile wayekhona ngomzimba lapho ejele.Amehlo kaKing ayemsinda, sekuthi akaphume 
abaleke. 

“Kunokunye esikuzele lapha, bra King,” kusho uS’busiso ehlikihla izandla. 

“Sengathi le mpandla isiqala ukukhwela ngamanhlonhlo,” kusho yena belu King. Waqhubeka 
wathi, “Ngiyabona ukuthi umlomo wakho unesiqabetho sezindaba.” 

 

Wavele wahleka uSandile, kodwa wabuye washeshe ukuzibamba ngoba uKing wamjikijela 
ngeso elaliphonsa imibani yabathakathi bezindaba. 

“Besifisa bra King ukuba usichushise ukuthi wenza kanjani wena uze ufinyelele kuleli zinga 
osukulo manje,” kusho uS’busiso ngokukhulu ukuzithoba. 

“Angihambe ngichushisa yonke imidukanezwe mina ukuthi kwenziwa njani ukuze umuntu 
aphumelele. Ngiyokwazi ngani uma nithunywe ngamaphoyisa?” 

Wabheka phansi umzuzwana uS’busiso wayesethi, “Asithunyiwe neze ngamaphoyisa. Mina 
ubaba wami udume kakhulu elokishini laseMlazi. Cishe impela nawe uke uzwe kukhulunywa 
ngaye ngoba unguMfundisi.” 

“Hheyi wena, angilihambi mina isonto,” kunxapha uKing emnyonkoloza kabana. 

“Akudingi nokuthi uze uhambe isonto ukuze umazi ubaba wami,” kugcizelela uS’busiso. 

“Udume ngani lo yihlo omthanda kangaka?” kubuza uKing. 

 

Athi ukushuka izandla uS’busiso bese emntshontsha kancane ngeso uKing. 

“Ubaba nguMfundisi Sokhela. Cishe sekuphele izinyanga eziyisithupha aboshwa,” kuchaza 
uS’busiso ezama ukukhumbula kahle ukuthi uyise amlanda nini amaphoyisa. 

“Eboshelwa ukwenzani uMfundisi?” kubuzisisa uKing. 

“Yindaba ende kakhulu leyo mfowethu,” kusho uS’busiso. 

“Angizotshelwa nguwe ukuthi yinde noma yimfushane leyo ndaba,” kusho uKing egcwele 
ulaka. Waqhubeka wathi, “Engifuna ukukwazi ukuthi cala lini alenza uyihlo.” 


“Kuthiwa phela wadlwengula omunye umama enkonzweni. Ngiwazonda kabi amakholwa, 
ungibona nje.” 

 

Kuthi akazisakaze uKing, amkluluze ngeso elibomvu amhebeze emthulisa. 

“Phendula ebengikubuze khona, uvale lo mlonyana wakho.Angimfuni umuntu ophendula 
nobekungabuziwe. Mayelana nokuthi uyihlo nguMfundisi Sokhela ngempela, 
ngisazokuphenyisisa lokho. Ngiyethemba ukuthi ungizwa kahle manje.” 

“Ngilahlekile mina manje,” kusho uS’busiso ekhombisa ukudideka. 

“Uze ulahleke nje mmbila wokosa, ugibele isitimela esiya eMkhomazi yini?” kubuza uKing 
ehleka kancane. 

“Ngithi ngilahlekile ngoba ngiyazibuza ukuthi uzokwenza kanjani ukuthi ubonane nobaba?” 
kubuza uS’busiso emangele. 

“Ngeke uyazi imizila engithubeleza kuyona mina,” kusho uKing, eqhubeka ethi, “uyihlo 
ngizomfuna ngize ngimthole. Ngizonisiza uma sengineqiniso eliphelele ukuthi uyihlo 
unguMfundisi ngempela yini. Phela umuntu kade ayebona.” 

 

Wazihlekisa ubala uS’busiso wayesethi, “Kanti mina ngeke ngikwenzele phansi.” 

“Konke okushoyo akuthi shu kimi, sizobona ngokuhamba kwesikhathi ukuthi ningabantu 
bokusizwa yini njengoba bese ngishilo. Asehlukaneni madoda, kuhlwa ngomnyama.” 

“Siyabonga kakhulu ndoda yamadoda,” kubonga uSandile. 

“Angiyona indoda yamadoda mina. Ngiyindoda emadodeni, ishumi lezinsizwa,” esho 
ekhukhumala unkabi, ephakamisa amahlombe. 

“Akusho wena, kusho izenzo zakho,” kuncoma uS’busiso. 

“Asazi lapho-ke kufa kwezintaba,” kwedelela uKing. 

 

US’busiso noSandile babe sebengena indlela. Babonga banconcoza kuSondoda owayebanike 
isikhathi esanele sokuba babonane nesigelekeqe esinguKing. 

 

* * * 

 

Zezwakala izinkulumo zokuthi uMfundisi Mazibuko wayeseke abonakale le emigwaqeni 


yasePhoyinti, lapho kwakwande khona izintokazi ezidayisa umzimba. Kwakuthiwa kwamoto 
leyo ayeyinikwe uMengameli webandla yayingasapheli khona. UMfundisi Sokhela wayevame 
ukuyigxeka le ndawo yasePhoyinti ethi kulawula uSathane kuyo ngoba iningi labantu elihlala 
khona lalenza okuphambene nentando kaNkulunkulu. Wayekuchaza kabanzi lokho ukuthi 
wayekushiso yini. Wayethi kule ndawo yasePhoyinti kwakufikela yonke inhlobo yabantu 
kuyo, ikakhulukazi labo ababeliqhamukisa kwamanye amazwe. Ngaleyo ndlela nezigebengu 
zabe sezizitholela ihlathi lokucasha khona. Laba bantu ababeqhamuka emazweni ehlukene 
babe sebethola ubuzwe bakuleli. Le ndawo yabe isikhungathwa izinga eliphezulu lobugebengu. 
Kunamuhla nje asikho isidakamizwa esingatholakali kule ndawo. Ngisho amaphoyisa imbala 
ayabikelwa uma kufanele ayoqapha khona. Ashaya umthandazo omncane, ecela eNkosini 
ukuthi iwahawukele, abuye ephephile. 

 

UMfundisi Mazibuko wayebonakala kuyo kanye inkundla yezoni. Kazi ukuthokoza kwakhe 
kwakuseKuye yini uJehova, owenzile iZulu nomhlaba? Lwaluyobe lushelele unyawo lwakhe 
uma ngabe ngempela lezo zinsolo zabe ziyiqiniso. Kusengenzeka phela ukuthi nalabo 
ababesho njalo, yilabo abase beyihlamukile inkonzo kaNkulunkulu. Phela abantu abazesweli 
izizathu zokungazihlanganisi kwabo noNkulunkulu. 

 

Landa impela ibandla elalisho kugcwale umlomo ukuthi selivamile ukumbona uMfundisi 
Mazibuko eme kuyo kanye indawo eyayihlala izintokazi ezaziyiqhweba ngeso insizwa, 
ikhohlwe ukuthi ibiyaphi.Indaba yokubonakala kukaMfundisi MaZibuko ePhoyinti 
yayisingundabuzekwayo. Abazalwane bafuna ukuba ngoThomase, abakholwa ngokuzibonela. 
Kwase kubingelelwana ngoMfundisi Mazibuko uma abazalwane bethuke behlangana 
endleleni. Ukwesatshwa kwendawo yasePhoyinti kwaphenduka iphupho kuwo wonke umuntu 
owayesebandleni. Nezigebengu kwaba sengathi zithuthile ePhoyinti kulezo zinsuku. Omama 
bayivakashela le ndawo eyayibatshazwa kangaka ubugebengu ngenhloso yokuthola amaqiniso 
ngalezi zinsolo ezazibikwa ngoMfundisi Mazibuko. 

 

Cha, baze balibona neboni ukuthi nebala kalibelethe yena umntwana. Umuntu owayengakayazi 
leyo ndaba kwakunguMaZikode, umkaMfundisi Mazibuko. Zameqa impela kwazise zazithinta 
yena.Ibandla ayelihola uMfundisi Mazibuko lancipha kakhulu kunakuqala, emva kwalokho. 


Naleyo mithonseyana eyayisekhona yayibanjwe yinomfi yokuqina kokholo lwayo. 
Yayingazele ukuzobheka ukuthi uMfundisi wenzani. Yayithatha izwi kuphela. Yayazi ukuthi 
umsebenzi kaMfundisi ungukuholela izimvu emadlelweni aluhlaza cwe ukuze zidle zesuthe 
kulobo tshani. 

 

“Kodwa uMengameli wakhombisa ukuchema ukuthi yena nesigungu esiphezulu bavele baqoke 
uMfundisi Mazibuko,” kusho uMaKhambule owayengumama webandla ehlangana nomngani 
wakhe uMaMkhize edolobheni. UMaMkhize wayehamba noMaGcabashe. Babekhuluma 
behleli esitolo esidayisa uphaya, beziqeketha bengenandaba nokuthi kuyaphithizela lapha, 
kungase kube khona obezwayo behleba ngomfundisi wabo. 

 “Usho ngani kambe?” kubuza uMaMkhize. 

“Ngisho ngoba uMfundisi Mazibuko akakhethwanga emagatsheni akule nkonzo njengalokhu 
umgomo webandla ukucacisa ngokusobala lokho.” 

“Singemsole nokho uMengameli kuleso sinqumo asithatha ngoba unegunya eliphelele 
lokwenzenjalo, okubalulekile ukuthi inkonzo kaNkulunkulu ingakhalakatheli esiweni 
sikaSathane,” kuphawula uMaGcabashe. 

“Wena usasho isiwa? Mina ngiyibona isivele yangena shi kuso isininindolo sehlathi 
likaSathane,” kuchaza uMaKhambule, ewuhlafuna ngamawala uphaya wakhe. 

“Nami ngivumelana nawe kulokho okushoyo. Lo Mfundisi kade ngambona ukuthi wonakele.” 

 

Bashaye izandla kanyekanye, kucace nje ukuthi bayayibabaza ngempela le ndaba yokonakala 
kangaka kwalo mfundisi. 

“Akushiwo nokuthi wonakele. Sengathi nezingane zethu aziphephile lapha. Kazi umkakhe 
uyothini mhlazane wezwa ukuthi wenza la manyala anjena?” kubuza uMaMkhize. 

“Suka lapha wena! Bahlangene ngokonakala labaya Bantu.” 

“Futhi umuntu usazobona lukhulu lapha. Kuyophela nya ukuqhosha kulo mfundisi, 
ngiyakutshela. Wangidina kabi ngesikhathi ethi thina esingenazo izimoto sikhahlela 
amaselesele uma lina izulu,” kunxapha uMaGcabashe sekuthi akaphimise amathe khona lapha 
esitolo. 

“Unamanga wena!” kubabaza uMaKhambule engazikholwa izindlebe zakhe. 

 


“INkosi, ngiyakutshela. Ngangimthanda kabi uMfundisi Sokhela. Waphoxa ngakho 
ukwehlulwa yinkanuko yenyama,” kubeka uMaGcabashe ngelinokudabuka. 

“Kodwa phela mina ngingemsole kakhulu uMfundisi Sokhela kulokho,” kuqeketha 
uMaKhambule, ebagqolozela abangani bakhe sengathi ufuna ukwenza isiqiniseko sokuthi 
bamuzwa kahle, “bayamusho phela uMaZikode ukuthi ungumadodeni. Anikaze nikuzwe nje 
lokho nina?” 

 

Baqale bathule ngaphambi kokuba bamphendule. Kube nguMaGcabashe ophawula kuqala, 
emva kokudonsa umoya kakhulu. 

“Nami ntombi ngake ngawuhogela lowo moya, kodwa angaze ngakunaka lokho. Phela abantu 
babuye basenge nezimithiyo, becabanga ukuthi bazokleza kuzo.” 

“Okusho ukuthi uMfundisi Sokhela waba neshwa nje,” kusho uMaMkhize eqhubeka ethi, 
“ayagijima wona amehlo kaMaZikode. Lokhu kungenza ngingangabazi nakancane ukuthi 
uyisikhohlakali somfazi,” esho enxapha enikina ikhanda eshaya izandla. Bamelekelele 
abangani bakhe bayibaze nabo indaba yokukhohlakala kukaMaZikude. Babuye babaze 
ukundiza kwesikhathi, bavalelisane, bethembisana ukubonana maduze bezothamunda 
ezakamuva. 

 

 

 * * * 

 

Kwase kuhlwile impela ngesikhathi efika emzini wakhe uMfundisi Mazibuko. Wayeculela 
phezulu. Waxakeka uMaZikode ukuthi kwakwenzenjani kumyeni wakhe. Phela ngisho 
nasenkonzweni wayengalokothi aliqale iculo umyeni wakhe. Wamgana emazi kahle umyeni 
wakhe ukuthi wayelidliwa. Wabe esephumela phandle ukuze amhlangabeze umyeni wakhe 
owayesephenduke igagu esikhaleni. 

 

“Kwenzenjani baba, wagqwegqwa nje?” kubuza uMaZikode ehwaqa. 

“Uthi kwenzenjani? Yake yabuzwa indoda ukuthi kwenzenjani? Angithi uzothi usuka ube 
ungibuza ukuthi ngivelaphi?” NguMfundisi Mazibuko lowo owayebuza lolo chungechunge 
lwemibuzo. 


 

Wababaza akaqeda uMaZikode. Wayengacabangi ukuthi umyeni wakhe usaqhubeka 
nokuphuza utshwala. Wayemxwayisile vele ekuqaleni ukuthi ngeke kulunge ukuthi athi 
enguMfundisi, atholakale ephuzana utshwala. Ukumbona esewumhlola ngale ndlela umyeni 
wakhe kwamenza wabona ukuthi amadoda awathembekile. Ayakwazi ukuthi lala lulaza, 
ngizokwengula. Futhi amadoda! Ngabanye abafo labo. 

 

“Kodwa baba, kwenzenjani? Ubuphuzaphi?” ebuza egqagqamuka ngenxa yokucasuka. 

“Uzokwenzani uma sengikutshelile?” kubuza uMfundisi Mazibuko ngaphandle kokuphendula 
umbuzo. 

“Nakuba ngingeke ngenze lutho, kodwa ngiyafuna ukwazi ukuthi ubuphuzaphi,” kusho 
uMaZikode esewavule kakhulu amehlo. 

“Bengihleli nabangani bami obra Sokisi, siphuza le ePhoyinti,” kusho uMfundisi Mazibuko, 
ejajile. 

“Kuphi? EPhoyinti?” ebuza emangele.Wavele wahleka kakhulu uMfundisi Mazibuko. 
Kwakungathi kunento eyayimkitaza. Empeleni kwakungasahleki yena. Phela wayephuze 
weqisa. Ingqondo yayidiyazela, ishaya uzamthilili. 

 

Ngaleyo nkathi wayesekhala uMaZikode. Okwakumkhathaza kakhulu ukuthi abantu 
babekhuluma, bemgxeka umyeni wakhe. Manje base bezothola ibhaxa lokuqhakambisa 
inzondo yabo. Yamphatha kabi impela indaba yokufika komyeni wakhe owayekhombisa 
ukuthi wayebukhe ngenkezo ebanzi. 

“Beningahlezi nonondindwa basePhoyinti lapho beniphuzela khona kodwa baba?” 

“Cha, besihlezi sodwa, sizinsizwa,” kuphendula uMfundisi Mazibuko.Wathi eqeda nje ukusho 
lokho, wafumbeka phansi. Wahuzuka ezingalweni. Wamtatamisa umyeni wakhe bandla 
uMaZikode. Emva kwalokho wafaka isandla sakhe ekhukhwini lebhulukwe lomyeni wakhe. 
Wamangala lapho ethola ikhondomu eyayisanda kusetshenziswa. Kwathi akashayeke phansi 
ukwethuka nokungawakholwa nhlobo amehlo akhe. 

 

“Uphikile nje baba ukuthi beninezintombi,” kuphawula uMaZikode, eqhaqhazela ukucasuka. 


“Usukutholile-ke obukufuna, pho uzokwenzani ngalokho?” kubuza uMfundisi Mazibuko, 
ehleka. Waqhubeka wathi, “Mina bengingeke ngikutshengise kwaleyo khondomu. Nguwe 
obufuna ubufakazi bokuthi benginezintombi. Ngithi pho, uzokwenzani?” Wadazuluka wakhala 
uMaZikode. Nokho washeshe wakhumbula ukuthi wayezobe emema omakhelwane uma ekhala 
kakhulu. Wayephatheke kabi impela yena, kubonakala ukuthi akayikholwa le nto ayesanda 
kuyibona. Maye! Umyeni wakhe weminyaka, osekukudala bewa bevuka naye nokwenza? 

“Angikwenelisi yini myeni wami njengoba usuthandana nonondindwa basePhoyinti?” ebuza 
ehayiza. 

“Indoda ayigugi mkami,” kusho uMfundisi Mazibuko engazi nokuthi lidumephi. Wathula 
uMaZikode, wabalisa ngenhliziyo. Wambuka umyeni wakhe, wazizwa eshaywa olukhulu 
uvalo. Ngakube kwakuchazani konke lokhu? Kungenzeka yini ukuthi uNkulunkulu 
wayeseveza ubukhulu nobungqongqoshe baKhe? Yamudla leyo nto, waxhozeka 
emphefumulweni. 

 

 

 

 

 

 

 

 

 

 

 

 

 

 

 

 

 

 


ISAHLUKO SESISHIYAGALOMBILI 

 

Amanzi amponjwana awafuni ukuphuzelwa esithe. Kwala noma ngabe kuthiwa uzamile 
ukufihla ukuthi uke wancinda emakhubalweni ebandla, uvele uzizwe usufikelwa isithunywa 
esithi khuluma. Abanye njalo sibatshela ukuthi mabacule. Ngisho kuwumngcwabo 
emathuneni, kuvuka iziphiwo obungazazi. Basuke sebebudlonyile phela, kwaswabuluka 
nolimi. 

 

UMfundisi Mazibuko wayehamba aze agintshoze uma esebudlile. Ukuthi wayeyishayela 
kanjani yona imoto aze afike ekhaya, akekho owaziyo. Nalapha endleleni wayengabi neshwa 
lokufica amaphoyisa enze imvimba-mgwaqo. Into eyayike imphazamise kwakuba yizimoto 
ezazihlaba ujenga, ziqonde elokishini laseMlazi nakoManzimtoti. Wayephoqeleka ukuba naye 
ayitotobise eyakhe ukuze ingashayisi izimoto zabanye abantu. 

 

UMaZikode wahwabheka ngezinsukwana kanti wayekhihlikile, ehlushwa ngumyeni wakhe 
owayedakwe umbuso wokulingwa nguSathane. Eqinisweni wayehlukunyezwe kakhulu 
ukwenza komyeni wakhe kwakamuva. Wabonga khona ukuthi omama abathanda izindaba 
babengakaze bamelamele umyeni wakhe ekulesiya simo sokuphuza eqise. Phela 
babengasizakala ngoba izinhliziyo zabo zazisanamathele kuMfundisi Sokhela. Kwakuyoba 
indaba ababeyohlala beyidla, usuku nosuku. 

 

“Awungikhiphele ikesi likagologo emotini,” kunxusa uMfundisi Mazibuko. 

Wathula uMaZikode sengathi akezwanga. Wayengayikholwa le nto ayeyizwa ngezindlebe 
zakhe. Phela uMfundisi Mazibuko wayengakaze afike notshwala emzini wabo. Wazizwa 
ethuthumela. Ibandla lalingathini uma limfica egoxana notshwala umyeni wakhe? Okusho 
ukuthi wayesefuna ukuphuzela khona lapha endlini abayinikwa uMengameli webandla. 

“Uyabulanda utshwala bami noma cha?” kubuza uMfundisi Mazibuko ngolaka. Waqhubeka 
wathi, “Phela ungitshele uma sesingamadoda sobabili. Mina ngazi ukuthi umfazi akaligqoki 
ibhulukwe kulo muzi. ” 

“Cha baba, angihambisani neze nokuthi ungenise utshwala lapha endlini,” kusho uMaZikode 
ngesibindi ayengazi naye ukuthi usesivusaphi. 

 

“Bekuzoba ngcono ukuba ngivele ngazilalela efulethini likaBertina ngoba besizoziphuzela 
naye kuze kulamule ukusa,” kunxapha uMfundisi Mazibuko ezama ukuya emnyango. 

 

Wambuka uMaZikode umyeni wakhe ezinhlamvini zamehlo. Isihlathi sakhe 
sangakwesokunxele sasinombala obomvu. Akangabazanga uMaZikode ukuthi umyeni wakhe 
ubeqatshulwa nguye uBertina lowo. 

“Awusho ngani baba uma ungasangithandi? Ubani lona obekuqabula esihlathini?” 

“Uzohamba yini uma ngikutshela ukuthi angisakuthandi?” Wayengalindele uMaZikode ukuthi 
umyeni wakhe angambuza ngoshova onjalo. Wazibona enze elikhulu iphutha ngokuvumela 
uSathane ukuba amlinge, agcine efake uMfundisi Sokhela obishini. Wabona ukuthi kwase 
kuyiwo umcibisholo waseZulwini, uNkulunkulu ayemciba ngawo lowo. Akazanga ukuthi 
kwakumele enzenjani. 

 

“Ngigcine ngikubuzile ukuthi uzohamba yini uma ngithi angisakuthandi?” kwakusabuza yena 
belu uMfundisi Mazibuko exinwe kabi ingwici, imbamba esho ukuphelelwa ngumoya. 

“Angiyi ndawo ngoba ngiyabona ukuthi ufuna ukungenisa uBertina wakho lowo lapha,” 
kuphendula uMaZikode, sekuthi akakhale. Akazange amnake uMfundisi Mazibuko, kunalokho 
wabe eseziyela yena mathupha emotini. Phela wayebona ukuthi umkakhe uqonde 
ukumbambezela kwazise ukuthi wayesalibele ukulanda into engapheliyo. 

 

Akuphelanga mizuzu mingaki ehambile uMfundisi Mazibuko wabuya eseqiqinga, ethwele 
ikesi likagologo. Wayehleka kancane, kubonakala ukuthi sekuconsa amathe kuye. 

“Uyangixaka kodwa baba ngoba ukudla awusakuthengi lapha ekhaya,” kusho uMaZikode 
eqhubeka ethi, “ukuphela kwento oyaziyo ukuphuza sengathi uzama ukubalekela izinsizi. 
Ngifuna wazi-ke ukuthi bazokwephuca lesi sihlalo oqhwakele kuso uma uqhubeka 
nokuziphatha kanje.” Akapholisanga maseko uMfundisi Mazibuko ngoba wezwakala esethi, 
“Ngeke kwenzeke lokho ngoba uMengameli uphesheya kwezilwandle. Nguye kuphela umuntu 
ongangehlisa esikhundleni.” 

 


“Hhayi bo, baba! Muhle umuntu olalelayo uma ekhuzwa. Ngicela ungilalele uma ngikukhuza. 
Hlukana notshwala ngoba uzogcina ulahlekelwe yizo zonke izinto ezingamagugu kuwe,” 
kwexwayisa uMaZikode. 

 

Wavele wahleka kancane uMfundisi Mazibuko, wase ethi, “Wake wabuphuza nanini wena 
utshwala njengoba usukhuluma ukhihliza amagwebu ngabo nje? Wakufundela kuliphi iKolishi 
ukuba ngumeluleki walabo abaphuza utshwala?” 

“Noma ngingakaze ngibuphuze utshwala baba, kodwa sihlale siyibona imizi ichitheka ngenxa 
yabo,” kusho uMaZikode. 

“Ake ngithathe ingilazi kengithi ngqa ngqa ngehlise umjuluko,” washo njalo qede waphonseka 
ekhishini uMfundisi Mazibuko. Wasala enkemile uMaZikode. Wayemhambele uSathane 
emzini wakhe. Phela wayesukele uMfundisi Sokhela, umuntu kaNkulunkulu. 

 

“Kwathi dwi, sengishayile,” kusho uMfundisi Mazibuko emva kokuphuza ugologo. 
Waqhubeka wathi, “Ungashaya nawe mkami uma uwuthanda ugologo. Futhi kungakuhle 
kakhulu uma singabushaya sobabili lobu tshwala, mkami. Phela sibusa nje, kungenxa yakho. 
Bumnandi utshwala mkami; buqeda zonke izinsizi.” 

“Kazi uyiphuzelani le nto ngoba ikwenza uhline okomuntu obephuza iboza?” kubuza 
uMaZikode ngokucikeka, enikina ikhanda. UMfundisi Mazibuko waphendula lowo mbuzo 
ngokuthi avele athele obunye utshwala engilazini. Kwakungathi wenza into enhle ukuthi 
aphuze phambi komkakhe. Wawungaze ufunge ukuthi wenza into eyayizomenza abe 
nesithunzi eyindoda. 

 

“Manje baba uzoya kanjani enkonzweni ngoba buzoselwa utshwala?” kubuza uMaZikode 
ngexhala.Waphubuka wahleka uMfundisi Mazibuko. Wasimze wangazi uMaZikode ukuthi 
wayesengenwe yini umyeni wakhe. Uthi akaseqala ukusangana kodwa? 

“Angizwanga? Awuphinde umbuzo wakho,” kusho uMfundisi Mazibuko esehlahle amehlo. 

“Ngibuze ukuthi uzoya kanjani enkonzweni ngoba utshwala buzobe busekhona egazini,” 
kuchaza umama uMaZikode.Waphinde wahleka futhi uMfundisi Mazibuko. Emva kwalokho 
wabe esethatha ethi, “Kulula kakhulu lokho. Into ezokwenzeka yile: nguwe ozobe ushumayeza 
abantu kusasa. Mina ngeke ngivele nangengozi.” 

 

“Kodwa baba, ungihlolela bhadi lini? Ungayisho kanjani kodwa into enjalo?” kubuza umama 
uMaZikode. Waqhubeka wathi, “Ibandla lakithi alikuvumi ukuba umuntu wesifazane amele 
amadoda. Futhi baba, mina angikaze ngime phambi kwabantu abaningi selokhu ngazalwa. 
Uyazi nawe ukuthi ngingumuntu onamahloni.” 

“Elethu leli bandla, ngakho kuzokhala isicathulo sethu. Angazi noma uyakukhohlwa yini 
lokho. Ungaphinde futhi ungitshele ngabantu mina. Kumele bezwe ngathi. Ngale kwalokho 
ngeke kwalunga lutho,” kubhoka uMfundisi Mazibuko, elula isandla, ebuthela busho 
ukugcwala ingilazi utshwala. 

 

 * * * 

 

UMfundisi Sokhela wayethandaza ekuseni, emini nantambama. Impilo yasejele yathi 
ukuguquka. Iziboshwa wazishumayeza. Kwakunzima ekuqaleni kodwa inhlansi yethemba 
yayisikhona. 

“Mfundisi, usho ukuthi nami angangixolela uJesu wakho?” kubuza uKing ngelinye ilanga. 
Wayengafani nalo King oyisidlamlilo. Namuhla wayethobile. 

“Noma ngabe kuthiwa zibomvu njengegazi izono zakho, kodwa uJesu uzihlanza zibe mhlophe 
qwa,” kuchaza uMfundisi Sokhela. Waqhubeka wathi, “UJesu wafela thina sonke ukuze 
sikhululwe ezonweni zethu.” 

 

Zaqhubeka izinyanga, kwabonakala ukuthi uMkhululi wezono usendleleni, uzokhipha 
iziboshwa ejele lomphefumulo. Wayesezohlanza wonke amabibi enzondo namagqubu 
ayebhilite eziboshweni. Kwase kufike isikhathi sokuthi uMkhululi wezono azibonakalise 
ubungqongqoshe bakhe. 

 

Amaketango esihogo sasejele aqaqeka, lavuleka nesango elaliletha impilo yokuzalwa kabusha. 
Wafika uJesu, iNkosi yokuthula elethele inkazimulo labo ababevumile, bazithoba phambi 
kobuso bakhe. Ukukhanya kwaba semabunzini abo, baba ngukukhanya kwezwe. Yonke 
imithwadlana ababeyetshethe bayinikela kuye ukuze abathwalele yona. 


“Baba Mfundisi, angazi ukuthi ngingabonga ngithini kuwe ngakho konke lokhu osungenzele 
khona. Impela ungizele. Ngizimisele ukumphilela uJesu kuze kube uyabuya, uzolanda ibandla 
lakhe,” kusho uKing ecweba izinyembezi emehlweni. 

“E, ndodana, umuntu onjengami akathengwa ngagolide nangasiliva. Futhi angisiye mina 
umuntu othanda ukubongwa ngomlomo.” 

“Shono-ke ngizwe baba Mfundisi ukuthi ngakube wena ubongwa kanjani.” 

“Kulula okwami, akuhluphi neze. Ngithanda ukubongwa ngezenzo ezikhomba ukuthi umuntu 
usezelwe kabusha.” 

“Ngiyakwethembisa baba Mfundisi ukuthi ngizoba yimbewu ezosakazeka enhlabathini 
evundileyo qede iveze izithelo ezinhle zodwa,” kwethembisa uKing. 

 

Kwakungavumi ukuba uMfundisi Sokhela azikholwe izindlebe zakhe. Kwakuwumqansa 
nakakhulu ukuba achaze injabulo ayeyizwa ngaphakathi, ichichima enhliziyweni. 

“Awu! Ngiyabonga kakhulu ndodana uma ngikuzwa ukhuluma kahle kanje,” kusho uMfundisi 
Sokhela. Wathi ukuthula isikhashana wayesethi, “Ngikwazi ngelikaKing, ndodana. Kambe 
ungubani igama nesibongo sakho sangempela? Okunye engingakwazi ngawe ukuthi udabuka 
kuliphi izwe.” 

“NginguSipho Dlamini. Ngokuzalwa ngingowale eMphithi,” kusho uKing. 

 “Ikuphi nezwe leyo ndawo?” kusabuza yena belu uMfundisi Sokhela edidekile.. 

“EMphithi kuseMgungundlovu, kwaNdongazibomvu,” kuchaza uKing. 

“Cha-ke, yikhani ngizwayo,” kusho uMfundisi Sokhela eqhubeka nokubuza ethi, “Usamphilela 
uSathane, ndodana?” 

“Ngiphilela uJesu, iNkosi yamakhosi,” kugcizelela uKing ngokukhulu ukuzimisela. 

 

Kwase kuthi akandize yinjabulo uMfundisi Sokhela. Wezwakala eseqala ikhorasi. 
Wamelekelela uKing, basho bampongoloza. Emva kwesikhashana kwenanela indlu yonke, 
bacula kwaba sengathi izindonga zejele zizonyakaza ngenxa yokumpongoloza kweziboshwa 
ezazihlala noMfundisi Sokhela. 

 

 “Makube kini nonke umusa nokuthula okuvela kuNkulunkulu uBaba wethu naseNkosini uJesu 
Kristu. Ameni!” Basho bonke ababekulelo gumbi bathi, “Ameni!” 



Kwase kuhlwile, sekumele ukuthi zonke izimbila zibuyele ngemigodi yazo. Ngalobo busuku 
kwaba sengathi wonke umuntu uyaphupha ngoba kwakuheleza umoya wenkululeko nokuthula 
ezingqondweni zabo. Kwakungekho King owayezimisele ngokubahlukumeza. UKing 
wayekhathele ewudaka, esashaywe umbani waseZulwini owashaya uSawuli ephikelele 
eDamaseku. Ihlathi likaSathane lalicentiwe, kungekho zimamba namahobosha ayecashe kulo. 

 

* * * 

 

Utshwala babuseliwe kuMfundisi Mazibuko njengoba wayeshilo umkakhe. Wathi ethi 
uyazama ukumvusa umyeni wakhe, kwacaca ukuthi wayezidlalela ngesikhathi. Futhi 
kwakubonakala ukuthi lapho eyovuka khona, uzokhala ngebhabhalazi elidabula ikhanda. 
Wagqoka ngamandla uMaZikode kwazise nesikhathi sase sidliwe yingcanga. Walubuka lolu 
talatiya umyeni wakhe ayemfaka kulo. Nokho kwakungasekho ukuhlehla nyova. Yayiboshelwe 
izacile. 

 

Bangena bagelezisa okwamanzi abazalwane, bethutheleka ngezinkani ehholo. Kwamxaka nje 
lokho uMaZikode ngoba yena wayezitshela ukuthi base beyihlamukile inkonzo. Akazanga 
ukuthi base bebuyiswa yini ngalelo langa. Wayebabuka evele efasiteleni lomuzi wakhe. 
Kwakukhona ngisho abantu ababegcine ukuza enkonzweni kusekhona uMfundisi Sokhela. 
Ungafunga ukuthi babehamba bememana ukuthi mabaye enkonzweni. 

 

Wazizwa zigcwala emehlweni izinyembezi uMaZikode. Unembeza wawumudla, encunzeka 
ngempela. Le ndawo ayezoma kuyo, yayingamfanele. Wayengazi ukuthi wayezobabhekelwa 
ngubani abantu abaningi kangakaya. Akushiwo nokuthi ayezomsinda amehlo abo. Wafisa 
ukwenza umkhuleko omncane. Akazanga ukuthi kwakumele aceleni kuNkulunkulu. Impela 
wakuthola kunzima ukuthandaza kwazise wayezobe enza into angayejwayele. Wathi esuka 
wabe esechiphiza. Wazesula ngeduku izinyembezi. 

 

Waphuma emzini wakhe, waqonda endlini yokukhonzela. Kwakungathi izinyawo zakhe 
azithintile emhlabathini. Wayelula nje. Nasekhanda wayenganqwazile, eshaye umshengele 


ezinweleni. Lamangala nje ibandla ukuthi wayekuphi uMfundisi Mazibuko. Phela uMfundisi 
Mazibuko wayengahlukani nomkakhe, kwakungathi isikhukhukazi namachwane aso. 

 

Wangena waqonda epulupiti uMaZikode. Lamangala ibandla libona isenzo sikamama 
uMaZikode. Phela kwakwaziwa kahle kamhlophe ukuthi inqubo yenkonzo kayivumi ukuthi 
omama bamele amadoda. 

“Ngiyabona impela ukuthi kulotshwe ukwethuka ebusweni benu uma ningibona ngime lapha,” 
kusho uMaZikode, eqhubeka ethi, “Ubaba akekho namhlanje, uyagula.” Kwaba 
nobuhhomuhhomu ebandleni. UMaGcabashe wezwakala esethi kuMaMkhize, “Angishongo-ke 
ukuthi umuntu usazobona lukhulu lapha?” 

 

“Washo ntombi!” kuphendula uMaKhambule. Waqhubeka wathi, “Uyabona kodwa ukuthi 
usenciphile emzimbeni uMaZikode. Kuyacaca ukuthi yena nomyeni wakhe sebehaqwe 
isandulela-ngculazi.” 

“Awuthule ntombi, sizwe ukuthi uzothini lo phoshozwayo,” kusho uMaGcabashe ehebeza 
uMaKhambule owayesekhuluma engaqedi, engazihluphi nangokwehlisa iphimbo. Kwabuye 
kwathuleka futhi. UMaZikode lwalumshaya lumeqa uvalo. Wayethukile. Kazi wayecabangani? 
Waqhubeka nokubeka inkulumo yakhe ngesigqi wathi, “Njengoba bese ngishilo ukuthi ubaba 
akaphilile, inkonzo izophathwa yimi.” 

 

Laphinde lahhomuzela ibandla. Kwakubonakala ukuthi aliyizwa kahle indaba yokuthi inkonzo 
izophathwa ngumama uMaZikode. Babekhona abanumzane abanjengoKhanyile, 
ababengayibamba ithule inkonzo. Akakushayanga mkhuba lokho kuhhomuzela kwebandla 
uMaZikode. Cha, nalo kwabonakala sengathi lehlela ngezansi. Kwakumele aqhubeke 
nenkonzo. Wathatha uMaZikode wabeka wathi, “Ngifuna sikhulume ngezinto ezenzeka 
esikhathini esiphila kuso, hhayi indaba yeBhayibheli ngoba libuye lisedukise ngokuziphikisa 
kwalo. Siyazi sonke ukuthi ziningi izilingo ezisehlelayo emindenini yethu. Ziyasihlupha 
bakithi izingane zethu, ikakhulukazi ezamantombazane, ngokuzalela emakhaya. NoHulumeni 
ngapha uyazikhuthaza ukuthi ziqhulule nje isinoma ikanjani. Angazi ukuthi ngeyani le mali 
ayibiza ngokuthi eyeqolo ayinikeza izingane zethu. Ngiyaye ngijabule ngoba ezami izingane 
zaze zagana, zingakaze zizalele ekhaya. Angazi impela ukuthi ngangiyoyithini leyo ndaba. 


Lezi zingane azifuni ngisho ukusebenzisa amakhondomu. Zithi ayabambezela. Angiqondi 
kahle ukuthi zithi abambezela uma kwenzenjani.” 

 

Wakhulumela phansi uMaGcabashe wathi, “Ngeke vele phela wakuqonda lokho okusuke 
kushiwo yizingane ngoba uyisiwula. Kusobala ukuthi ikhondomu ibambezela ekutheni umuntu 
angasheshi ahole imali yeqolo.” Kwathi akaqhume yinsini uMaMkhize. Wathi ukulibuka 
ibandla uMaZikode. Lalithule du. Wabona naye ukuthi lalizimisele ukumlalela. Wabe 
eseqhubeka ethi, “Kunomthetho osugunyaziwe kwamanye amazwe okuthi abantu bobulili 
bunye bangaganana. Amanyala phela lawo. Kungumsebenzi wethu njengebandla ukuba 
singamvumeli uHulumeni ukuba ayigunyaze leyo mithetho. Phela uma singakuvuma lokho, 
uNkulunkulu angehlisa umlilo wakhe phezu kwethu. Kumele sibuye siwabheke namalungelo 
ukuthi awasixabanisi yini noNkulunkulu. Siyokwanda kanjani isizwe uma sekuthandana 
abantu bobulili bunye?” 

 

Ibandla lashaya ihlombe. Babili kuphela abantu ababengakhombisi ntshisekelo kulokhu 
okwabe kushiwo nguMaZikode. KwakunguMaMkhize noMaGcabashe. 

“Angifuni nje nokuyikhuluma eyokuhushulwa kwezisu,” kusho uMaZikode. Waqhubeka 
wathi, “Leyo ingibangela isilungulela. Ayikho indlela ephephile yokuhushulwa kwezisu. Futhi 
nje ukubulala kuyisono esikhulu kabi. INcwadi eNgcwele ikubeke njengomunye wemiyalelo 
kuleyo eyishumi ukuthi singabulali.” 

 

Laphinde lashaya ihlombe ibandla. Bachachamba intokozo ubuso bukaMaZikode. 
Wayesevukwe umoya. Wabona ukuthi uthinta izinhliziyo zabaningi ngentshumayelo yakhe. 
Naye wayesazoke anconywe njengoMfundisi Sokhela. Kwakuzothi noma sebephunga amatiye 
abantu emizini yabo, bangayeki ukuliphatha ngenhlonipho igama lakhe. 

“Ngingezishiye ngaphandle izingane zabafana. Nabo ngizobafaka inkalivasi njengoJesu. Yibo 
phela abakhulelisa izingane zethu. Baphuza utshwala bese behamba becela wonke 
amantombazane uxolo. Nawo-ke ngokuba nomusa ozigaxa, avume ukukhohliswa yila 
mankentshane. Sekuyiwa ocansini olungaphephile njalo. Yonke le nto isuka ngotshwala. 
Akekho ongamazi umfana kaMfundisi Sokhela, uS’busiso. Lowo mfana siyazi sonke ukuthi 


waqala kanjani ukuphuma esandleni. Waqala ngakho ukuphuza. Wedlula lapho wabhema 
lonke uhlobo lwezidakamizwa ongalucabanga.” 

 

Lavele labheka phansi ibandla. Lalingafuni ukuzihlanganisa nokugxeka amagama abantu. 
Kwakwenele kulo uma umama uMaZikode ethi izingane zabafana ziyahlupha, akuveze ukuthi 
zihlupha ngokwenzani kwazo. Hhayi nje avele aphume iqhubu nengane kaMfundidi Sokhela. 
Kanti wayesambambele igqubu yini uMfundisi Sokhela? Wayengashongo yini kanti umyeni 
wakhe ukuthi base bemxolele ngesenzo esibi asenza? 

“Sizovala amehlo ukuze sicele iNkosi yethu ukuba ibe yimpendulo kuleli zwe elonakeleyo,” 
kwakusasho yena belu umama uMaZikode. 

 

Lasukuma ibandla, lavala amehlo. Kuwo lowo mnyama kwezwakala sengathi kukhona umuntu 
owayefuna ukungena ngendlovuyangena emnyango. 

“We MaZikode! MaZikode! Ucabanga ukuthi ngiphekelwa ngubani mina?” NguMfundisi 
Mazibuko lowo. Wayefake isikhindi, ehamba ngezinyawo. Wayeqimbile kwesingenhla, 
izimbambo zihleli obala.Waqhubeka wathi, “Walibala ukuqhunsula amehlo! Awuzwanga 
ukuthi ngibuze ukuthini kuwe?” Wavele wakhubeka uMaZikode, saphakama kancane isiketi. 
Wambuka umyeni wakhe. Wayephethe ibhodlela likagologo. Wahlehla uMaZikode. 
Waliphakamisa uMfundisi Mazibuko lelo bhodlela. Nokho kwakubonakala ukuthi amandla 
ayengekho kahle kwazise wayeqale ngokuphuza engakadli. 

 

Bamemeza omama, becela ukuba kulanyulelwe uMaZikode. Amadoda ayekhona ebandleni 
ama nje, elindele ukubona isiphetho saleso sigameko. UMfundisi Mazibuko wayethi uliphisela 
ekhanda lomkakhe ibhodlela kodwa laphaphalaza. Wabe esemdumela ngezandla umkakhe. 
Ongaphansi ongaphezulu. Saphakama kakhudlwana isiketi, bavala amehlo abanumzane 
ababesenkonzweni. 

 

Lalithule nje ibandla libukela. Isiketi esasifakwe uMaZikode sase sidabukile. Angisayiphathi-
ke eyehembe ayelifakile. Wayeselintwengulile uMfundisi Mazibuko, esemalephulephu 
umkakhe. Wayeke asifake sigcwale isibhakela lapha ebusweni bomkakhe, abone izinhlansi 
zomlilo uMaZikode. Igazi lagcwala yonke indawo ngomzuzwana nje. 


 

“UBertina lona othe ubongishaya kanjena?” kubuza uMaZikode ngolaka. 

“Ungenaphi uBertina ngoba vele wena kade waqala ukungenza isekeni lendoda ekubeni 
ngazishaya zonke kini, le eNdwedwe?” kubuza uMfundisi Mazibuko. Waqhubeka wathi, 
“Ucabanga ukuthi angazi yini ukuthi wena uthandana noSikhakhane, lona oshayela amaloli 
akwaLoliwe?” 

 

Wayebuye angalitholi ithuba lokuziphendulela umama uMaZikode ngoba umyeni wakhe 
wayebuye ambambe ngobhongwane, emncisha umoya. 

 

 * * * 

 

Abaphathi basejele base bemkhonze ngokunye uMfundisi Sokhela. Iziboshwa ezazixakile zase 
ziwuthobela umthetho wasejele. Nokuhlukumezana phakathi kweziboshwa zizodwa kwase 
kufana nephupho. Kwakungakholakali ukuthi uKing, uSipho Dlamini wayesezelwe kabusha. 
Impela izinto zimane ukwenzeka. Kwase kunekhwaya nje leziboshwa elalivutha uphondo. 
Laliholwa nguMfundisi Sokhela, eshaya idoshaba. Babelekelelana noKing ngoba 
babenamazwi andondayo bobabili. 

 

“Unezivakashi Mfundisi,” kusho ujele kuMfundisi Sokhela. Wamangala uMfundisi Sokhela 
ukuthi izivakashi ezazivelaphi lezo. Nokho wambeka ezithendeni ujele. 

“Happy birthday, daddy!” Kwakumemeza uZinhle ngenjabulo. Wayehamba nonina. 
Wayesekhohliwe uMfundisi Sokhela ukuthi kwabe kungusuku lwakhe lokuzalwa lolo. 
Kwakungezipho! Inkithinkithi. 

 

Akawakholwanga amehlo akhe umuntu weNkosi. Wakhamisa isikhathi eside wasindela khona 
ukuthi zazingekho izimpukane ezazingangena emlonyeni wakhe. Wazizwa zicweba emehlweni 
izinyembezi. 

“Baba, sizothi kuwe sinomama, siyakuthanda,” kusho uZinhle kuyise. Waqhubeka wathi, 
“Siyakuxolela baba. Sikuxolela ngezinhliziyo ezimhlophe qwa.” 

 


Kuhlale kuthiwa indoda ayikhali nje, akwenzekanga kodwa lokho kuMfundisi Sokhela. Zehla 
zalakanyana izinyembezi, kwaba ngubuqathaqatha. Kwakuyizinyembezi zenjabulo nokho. 

 

Wacela ukukhuleka uMfundisi Sokhela. Wabe esezwakala ngembodlongo yezwi lakhe ethi, 
“Emagameni amathathu. UThixo uBaba, uThixo iNdodana, uThixo uMoya oyiNgcwele. 
Siyakubonga Thixo Somandla. Silunika Wena lonke udumo. Siyabonga Nkosi ukuthi 
usuphinde wasenza sabamoya munye. Siyawabonga amandla aKho okusikhipha 
emaketangweni kaSathane. Uzibonakalisile Ngonyama yeZulu ubukhulu nobungqongqoshe 
bakho kulo mndeni. Ngiyakunxusa Nkosi yamakhosi ukuba uvale zonke izisele ezithe zavulwa 
nguSathane. Akungabibikho namunye ozokhalakathela kuzo. Ngifisa ukuthi Thixo wemikhosi 
utshale imbewu Yakho yothando kuzo. Angithandazi Baba njengoMfarisi, kepha 
ngiyazinxusela kuwe Thixo Simakade ukuba kubuse eyakho intando ngalo mzuzu. 
Kangiyilutho Nkosi ngaphandle kwakho. Londa imiphefumulo yalezi zidalwa zakho, uma 
sezibuyela ekhaya. Sengathi umusa weNkosi yethu uJesu Kristu ungaba nani nonke aze abuye. 
Ameni!” 

 

 

 

 

 

 

 

 

 

 

 

 

 

 

 

 


ISAHLUKO SESISHIYAGALOLUNYE 

 

Ujele waphuthuma ukuyobiza uKing, emazisa ukuthi kunezivakashi ezazifuna ukumbona. 
Akangabazanga nakancane ukuthi kwabe kungoS’busiso noSandile labo. Akazange apholise 
maseko, wanikela ezivakashini lezo. 

“Ameni bazalwane,” kwakubingelela uKing ngendlela ababengayilindele nhlobo oS’busiso 
benomngane wakhe. US’busiso yena wathatha ngokuthi uKing wayemane ezincokolela 
njengoba wayebabingelela kanjalo. Waqhubeka uKing, ngokubona ukuthi akayitholi 
impendulo wathi, “Bengingazi phela bazalwane beNkosi yethu uJesu Kristu ukuthi kanti 
senaphenduka izimungulu.” 

 

Nansi indaba enkulu bo! NguKing lona osekhulumisa okwekholwa elikhulu? Kusukela manini 
ukuba akhethwe yiNkosi? Noma kuthiwa izinto ziyefana, uKing akasoze alenza iphutha 
elinjalo. Ukulandela uJesu Kristu yinto yabesifazane. Engathini nje ukuzenza ubhari ebe 
elayithe kangaka? Kwakuzicabangela uS’busiso egqolozele uKing ngamehlo agcwele 
ukungakholwa. 

“Sawubona bra King,” kwakubingelela uSandile engazi naye ukuthi kwenzeka kanjani ukuthi 
lugcine luqaqekile ulimi lwakhe. Wabe esethula du emva kwalokho kuhle kwechwane 
lenkukhu libona uheshane. 

“Asilungise iphutha eselenzekile, mzalwane,” kusho uKing, ezama ukunqanda uSandile ukuthi 
angabe esaliphinda lelo phutha. Wabe esethatha ebeka ethi, “Asiqondise lapha, mzalwane. 
Mina bengaziwa ngoKing. Selingcwatshiwe-ke manje lelo gama. Kusukela manje ngicela 
ungibize ngoSipho. UKing igama lamahumusha.” 

 

US’busiso noSandile abazikholwanga izindlebe zabo. Lokhu ababesanda kukuzwa kwakufana 
nephupho kubo. Ayikho nencane into eyayingaguqula uKing. Wayeyoze angene egodini ephila 
ngobuhumusha. 

“Kambe S’busiso wathi uyihlo unguMfundisi?” kubuza uKing, owayesenguSipho. 

“Yebo, ubaba nguMfundisi Sokhela,” kugcizelela uS’busiso. 

 


USipho wacela ukuthi uS’busiso amchaze uyise ukuthi ungumuntu onjani. Wayenzela ukubona 
ukuthi akusiye yini uyise lona ayeboshwe naye. Khona wayesenazo izinsolo zalokho. 
US’busiso wabe esemchaza uyise wathi, “Ubaba ngumnumzane obukeka ezothile. Usethe 
ukufahlaza ekhanda kanti enjalo nje unomkhaba. Uyabonakala nje ukuthi uyesutha. 
Ungamunwe ngebala. Lapha esihlathini sakhe sangakwesokunxele unomkhangu. Ukhuluma 
ngezwi elindondayo, njengelakho.” 

 

Wahleka kakhulu uSipho wayesethi, “Cishe impela kuyoba nguye lona engimbone ejele 
laseShowe izolo kusihlwa.” Wabuza emangele uS’busiso wathi, “Ubengabekwa yini eShowe?” 

“Kungabuye kube yini nje ngaphandle kwezimoto?” kuphendula uSipho ngombuzo. 

“Ngiyakuzwa lokhu okushoyo, King,” kusho uS’busiso. 

“Ngithe bazalwane angibizwe ngoSipho,” kusho uSipho, eqhubeka ethi, “Angifuni ukubizwa 
ngesipoki ngibe ngisawadla anhlamvana amabele.” 

“Yobe! Kuthathe kwalibaleka nje,” kuxolisa uS’busiso. 

“Angithi ubuthe uyihlo unembodlongo yezwi?” kubuza uSipho. 

“Yebo, kunjalo,” kuvuma uS’busiso. 

“Akakukhonzile ukushumayeza abantu?” kubuza uSipho. 

“Ukukhonze ngendlela engachazeki,” kugcizelela uS’busiso. 

 

Wazihlekisa ubala uSipho wayesethi, “Angithi uyathanda ukwenza umthandazo wakusihlwa?” 

“Nje,” kusavuma yena uS’busiso. Wabe eseqhubeka ethi, “Wase umazi kakhulu kangaka 
ubaba, wenza kanjani?” 

“Akekho ongamazi uMfundisi Sokhela, umuntu weNkosi. Indoda emadodeni leyo. Uzalwa 
yisiqhwaga, S’busiso.” 

“Usho kambe?” kubuzisisa uS’busiso. 

“Uyihlo angalehlula ishumi lezinsizwa libe lihlome liphelele,” kugcizelela uSipho. 

“Angiboni nje mina ukuthi ikhona into eyaziwa ngubaba ngaphandle kokudlwengula nje,” 
kusho uS’busiso. 

“Kunento ongayazi wena, S’busiso. Kunabantu abaningi ababoshelwe amacala angekho. 
Kodwa-ke kasingangeni lapho. Kanginike ithuba lokusho ukuthi nize ngaludaba luni.” 

“Lisho uliphinde lelo,” kusho uS’busiso. Waqhubeka wathi, “Sesize sanhlanhlatha kakhulu.” 


“Ngiyethemba bazalwane ukuthi nibuyele ukuzozwa ukuthi nginichushisa kanjani 
kwezobugebengu ukuze nani niphumelele njengami. Angithi kunjalo?” ebabuza ebagqolozele 
ngamehlo amamathekayo, angasafani nhlobo nalezi zinsabula ezibomvu ayebabuka ngazo 
begcina ukufika lapha. 

Baphendula kanye kanye oS’busiso kwaze kwaba sengathi babetshelene bathi, “Yebo, King.” 

“Akuchazi we bazalwane ukuthi kumele ningibize ngoKing ngoba nakhu sesizokhuluma 
ngobugebengu,” kugcizelela uSipho. Waqhubeka wathi, “Nginitshelile ngathi lelo gama 
lisemathuneni. Ngivuke nelikaSipho, elase lalala uthuli. Siyezwana bazalwane?” 

 

Bavuma ngokuba banqekuzise amakhanda bobabili. 

“Aningitsheleni-ke bazalwane ukuthi yini inhloso yenu njengoba nifuna ukungena shi 
ebugebengwini,” kusho uSipho. Babukana oS’busiso noSandile, abangazi ukuthi 
bazoyiphendula kanjani leyo nguzunga yombuzo. Phela bona babezitshela ukuthi uSipho 
uzovele abachushise ukuthi masu mani okumele bawasebenzise ukuze baphumelele. 

“Ngiyanibona impela ukuthi nisagcwele inkungu yokudideka lapha engqondweni yenu,” kusho 
uSipho, eqhubeka ethi, “Uma umuntu ephemba ibhizinisi usuke enenhloso yokuthi enze inzalo 
ekugcineni. Nina-ke nihloseni ngoba nifuna ukwenza ubugebengu?” 

“Sifuna ukuba izimpunyela, sikhombe ngophakathi,” kusho uS’busiso ehlikihla izandla kuhle 
komfana obesanda kushaywa nguthisha ngenduku. 

“Mhlawumbe mangibuze ukuthi bangaki abantu enibaziyo abenza ubugebengu, abacebile?” 
kubuza uSipho ebagqolozele, kubonakala nje ukuthi ufuna bamnike impendulo egculisayo.. 

 

Nswi. Baphenduka izimungulu esikhaleni. Imibuzo kaSipho yayibashiya esijwini sehlathi 
lokuhluleka ukuphendula. 

“Ngokubona kwenu, umuntu usuke enza kahle yini uma ebamba abanye abantu inkunzi?” 
“Umuntu usuke ezama naye, efuna ukuziphilisa,” kusho uS’busiso, eqhubeka ethi, “Indlala 
ibhokile kuleli zwe lakithi, awekho amathuba omsebenzi.” 

“Ngaleyo ndlela wena usuke usubona kungcono ukuthi ubambe inkunzi, kusale kulanjwa 
emzini walo muntu osuke usumkhuthuzile? Mina ngikubona kungcono ukulamba komuntu 
oyedwa kunokulambisa umndeni onezingane eziyisikhombisa. Bazalwane, ngamafuphi nje 


ngingathi ubugebengu abubuyiseli. Kunalokho kwandisa izinsizi eziyophenduka insila 
empilweni yakho.” 

“Awu! Kanti wena King awusesona yini isigebengu?” kubuza uS’busiso engakukholwa konke 
nje lokhu okwenzeka phambi kwakhe. 

“Lingiphathisa ngesilungulela elikaKing. Bengiyiso isigebengu kodwa sengizelwe kabusha. 
Kungenzeka ukuthi hleze awusangizwa ukuthi ngithini. Ngiqonde ukuthi uyihlo ukhulumile 
nami, wangitshela ukuthi angehlukane nezwe lokona.” 

 

Wayebukeka engumuntu owethukile uS’busiso. Wabe esebuza ethi, “Umbone khona lena 
eShowe ubaba?” 

“Eqinisweni liphelele uyihlo siboshwe naye lapha ejele,” kuphendula uSipho. 

“Ayikho-ke le nkukhu, awachithwe la manzi,” esho kubonakala nje ukuthi usephelelwe 
wumdlandla uS’busiso. 

“Kanti-ke ngenhlanhla isekhona inkukhu, into nje kumele niyibhekisise ukuthi ihobe 
ngakuphi,” kuphawula uSipho. Washolo phansi uS’busiso wathi, “Usevele wayitifiza yonke le 
shandisi ubaba.” 

“Ngiyavuma ukuthi inkukhu yobugebengu ibalekile,” kusho uSipho ebabuka emamatheka 
futhi, “isekhona-ke leyo yokuzikhethela ukuthi nihambe noJesu, impilo yenu yonke. Nami 
bazalwane ngehlukene nokucatshangelwa nguSathane. Kwamali ebengiyithola ngobugebengu 
ngizonikela ngayo ezintandaneni ezisele dengwane.” 

 

Baphuma benyobozela oS’busiso, ungafunga ukuthi babetshelwe yinyanga ukuthi bangaphinde 
balugcobhe emzini wayo. USipho yena wayekhululekile emoyeni, ehamba eshaya ikhwela. 

 

* * * 

Wayeseluhlupho kakhulu uMfundisi Mazibuko. UMaZikode wayesephenduke inkedama. 
Umyeni wakhe wayengasabuyi ekhaya. Wayembambe phansi uBertina, le ePhoyinti. Akekho 
owaziyo ukuthi wayethathwe yini kulowo Bertina. Cishe nje babedudene ngotshwala. 
UMaZikode wayesebonakala ukuthi uyagula nokuthi uguliswa yizifo zentsha. Ngelinye ilanga, 
kungazelele muntu walitshela ibandla ukuthi kade eyohlolela igciwane lengculazi. Washo 
ukuthi imiphumela ikhombe ukuthi usenesandulelangculazi. Ibandla lakhombisa okukhulu 


ukumeseka. Nokho ikhona imithonseyana eyayimkhomba ngenjumbane, ithi vele phela 
imisebenzi yomuntu iyamlandela. 

 

Langa limbe ezihlalele emzini wakhe uMaZikode, kwakhala ucingo. Walubamba. Kwabe 
kungumyeni wakhe. Wayekhala mi. 

“Nkosikazi, yimina umyeni wakho,” kusho uMfundisi Mazibuko, ebhekise kumkakhe. 

“Kwenzenjani baba? Sengathi uyakhala nje,” kusho uMaZikode. 

“Ngicela uphuthume erenki yamatekisi akwa-U. Anginayo imali yokugibela, mkami,” kusho 
uMfundisi Mazibuko. Kwathi lapho esathi ufuna ukubuza ukuthi yona yiphi irenke yamatekisi 
uMaZikode, yaphela imali kuMfundisi Mazibuko. Wadideka kakhulu uMaZikode. Kwamxaka 
ukuthi umyeni wakhe wayengasenayo ngisho nemali yokugibela eze ekhaya. Eqinisweni 
wayehambe nenkulungwane yonke yamarandi. Ngakube yonke leyo mali yayidliwe yibo 
oBertina labo? 

 

Cha, wageza masinyane uMaZikode. Wayesamthanda umyeni wakhe. Futhi njengoba 
wayesethole ukuthi unesandulela-ngculazi, kwakudingeka ukuba bakhombisane kakhulu 
uthando. Wathi ukuzishaya umshengele izinwele zakhe, wase eziphophotha nasebusweni. 
Waphatha ikhulu lamarandi ukuze afakele umyeni wakhe uphethiloli. Phela yichilo kabi ukuthi 
umuntu amelwe yimoto emgwaqeni ngenxa yokuphela kukaphethiloli. 

 

Nguye lowaya ekhomba umunwe phezulu unkosikazi kaMfundisi Mazibuko. Ime itekisi, asho 
phakathi. Iyasho ingoma lapha, kuvaleka izindlebe. Kude, kude. Lihamba licosha abantu itekisi 
endleleni. Naliya seliyodlula eMangosuthu University of Technology. Liyama, liphinde 
liqhubeke. Ngale nkathi uyabalisa uMaZikode. Uyazibuza ukuthi kwenzeke kanjani ukuthi 
umyeni wakhe aphelelwe uphethiloli ngaserenke yamatekisi akwa-U. Cha, imdide ngempela 
leyo nto. 

 

Naliya seledlula eMega City, okuyinxanxathela yezitolo ezisanda kwakhiwa. Seliphikelele 
ngaseWema. Lifike lime erobhothini. Emva kokuba irobhothi selivulile libuye liqhubeke. Nalo 
mshayeli ushayela ngesikhulu isivinini. Nali selithi chezu ngaseClairwood. Phela kukhona 
umgibeli owayethe uzokwehla khona. Lithola nabanye abagibeli ababili. Sebehlaliswa ngabane 


abagibeli ukuze nomsizi kamshayeli azithengele ugwayi. Lashosholoza njalo itekisi, liklwebha 
sengathi zimile ezinye izimoto. Lavele laphenduka ibhanoyi emgwaqeni. 

 

Lihamba impela leli tekisi. Buka nje ngoba manje seliyangena edolobheni. Kwathi kusenjalo 
wabuza umsizi womshayeli ukuthi ukhona yini ozoya ngaseMakethe. Washaya umthandazo 
omncane uMaZikode ukuthi angabibikho ozothi uya eMakethe. Awavale amehlo kuhle 
komuntu olungela ukuthandaza ngenhliziyo. Kuthe nje lapho esethi uyawavula, yasho enye 
intombazane eyayishushuzela ingane ukuthi izokwehla ekhoneni laseMakethe. Acasuke aze 
anxaphe uMaZikode. Wezwakala esholo phansi ethi, “Ziyahlupha lezi zinto ezihola imali 
yeqolo.” 

 

Bamangala abagibeli ababehleli ngaphambi kwakhe ukuthi wayekhuluma nobani. Baphenduka 
naye bonke. Waba namahloni uMaZikode, wagcina ebheke phansi. Yehla leyo ntombazane. 
Laqhubeka itekisi layodlula kwaBeares. Wakhululeka umama uMaZikode uma ebona kungehli 
muntu khona. Lathi uma selifika ngasesitolo sakwaGame, wacela ukwehla. Wangena 
emhubheni owawumholela erenki yamatekisi akwa-U. Wayengazi noma umyeni wakhe 
wayemlinde kule renki engakwaJolli yini. 

 

UMfundisi Mazibuko wambona kuqala umkakhe. Wayengasemuhle, sukanini madoda! 
Wayefake isiketi sikanokusho, nezicathulo eziphakeme. Nokho wayesebonakala emzimbeni 
ukuthi kunento eyayimncunza kancane. Wafikelwa ukuzenyeza uMfundisi Mazibuko kwazise 
yena wayegqoke amagxaba. Weza esegxadazela ebheke kumkakhe. Uhefane lwakhe 
lwalungakanyiwe, okomuntu owayephume ngesamagundane lapho ayekade elele khona. 

 

Wamangala uMaZikode uma ebona umyeni wakhe ekulesiya simo. Wezwakala esebabaza ethi, 
“Waze wangihlaza myeni wami! Ungiphoxelani ngikuthanda kangaka?” Abantu ababeserenki 
baphenduka nabo. Wayesenamahloni uMfundisi Mazibuko. Wayengangabazi ukuthi 
kwakukhona abantu abamaziyo. Lwamshaya uvalo, waphelelwa ukwazi okungathi shu. 

“Kanti imoto uyishiyephi baba?” kubuza uMaZikode, emangele. Wathula uMfundisi Mazibuko 
okomuntu owayengezwanga ukuthi kubuzweni kuye. Ingqondo yakhe yayisadidekile, engazi 


ukuthi ithiwani indaba uma inje. Waphinde wabuza uMaZikode wathi, “Bengibuze ukuthi 
imoto uyishiyephi baba.” 

“Sizokuxoxela uma sesifike ekhaya lokho,” kusho uMfundisi Mazibuko. 

 

Babe sebema emgqeni okwakume abagibeli kuwo. Abakuzwanga lokho kushisa kwelanga 
ngoba babecabanga bengaqedi ngokushisa kwezinkinga ezazibakhungethe emshadweni wabo. 
Ekugcineni bangena etekisini. Endleleni babethule sengathi kabazani uMfundisi Mazibuko 
nomkakhe. Wawuze ubone lapho sebethaphana ngamehlo ukuthi bala bayazana naba abantu 
bo! Kwakungekho okutheni ayekuxoxa amehlo abo. Ayefundana nje, kodwa kubonakala 
ukuthi akukho miphumela etheni ezotholakala kulokho kufundana kwawo. 

 

Liyama itekisi, behle kulo. Bathatha amagxathu ambalwa base befika emzini wabo, kwazise 
ukuthi awukho kude nomgwaqo.Wabe esevula umnyango uMaZikode, bangena endlini. 
UMfundisi Mazibuko wawubona usumuhle ngokunye umuzi wakhe. Wawungafunga ukuthi 
uyisivakashi emzini wakhe. Waqalaza indlu yonke kwaze kwaba sengathi wayeqala ukubona 
into enhle empilweni yakhe. 

 

UMaZikode wamlethela isiphuzo esibandayo umyeni wakhe. UMfundisi Mazibuko wasithi 
galakaqa, esiphuza. Lalibasile phela ilanga, lidinga zona iziphuzo ezibandayo. Wabuyela 
ekhishini uMaZikode, wagqigqizela. Emva kwesikhashana wabuya esephethe ithileyi 
elalinokudla okwakusale ngayizolo. Wakuthi qithi phambi komyeni wakhe, wase ebuyela 
ekhishini. Wabonga uMfundisi Mazibuko. Wayebukeka ethukile impela ngoba yena 
wayelindele ukuthi bazothi bengena nje endlini umkakhe ebe embhokela ngolaka. 

 

Kwathi lapho eseqedile ukudla umyeni wakhe, wabuya esezoqoqa izitsha uMaZikode. 
Wazibeka ekhishini, wabuyela lapho kwakuhleli khona umyeni wakhe. 

“Usaphila kodwa baba?” kubuza uMaZikode. 

“Imbijana, mkami. Into nje ngitubekile,” kuphendula uMfundisi Mazibuko ebheke 
phansi.Wacela uxolo uMaZikode. Waqonda ekhishini, wabekela umyeni wakhe amanzi 
okugeza. Esikhathini esingengakanani, abila amanzi. Wabe esecela umyeni wakhe ukuthi 
akasukume aye kogeza. Akahlalanga isikhathi eside endlini yokugezela uMfundisi Mazibuko. 


Wamangala lapho ephuma, ethola ukuthi umkakhe wayesembekele izingubo ayezozigqoka. 
Ayimkhululanga neze le nto eyayenziwa umkakhe.Wagqoka ngamandla. Wayesejahe 
ukuziphonsa embhedeni. Wayesaba ukubhekana nomkakhe emehlweni kwazise ukuthi 
ayemsinda amehlo omkakhe. 

“Ugcine ungangitshelanga njalo baba ukuthi ikuphi imoto yakho,” kusho uMaZikode ngomoya 
ophansi. 

“Izigebengu ziyebile mkami,” kusho uMfundisi Mazibuko, egwajaza. Wavele wathwala 
izandla ekhanda umama uMaZikode. Akangabazanga ukuthi yayithathwe khona emigwaqeni 
yasePhoyinti. 

“Ziyebe nini, baba?” 

“Kuthangi,” 

“Ubusumbikelile uMbhishobhi?” 

“Cha, mkami. Into nje benginethemba lokuthi amaphoyisa azoyithola,” kusho uMfundisi 
Mazibuko, egwajaza. 

“Ngiyezwa baba. Nokho kuzomele umazise uMbhishobhi,” kusho uMaZikode, eswacile, “nami 
ngikuphathele izindaba ezingemnandi.” 

 

Wakhombisa ukwethuka uMfundisi Mazibuko. 

“Ungangitsheli ukuthi usephumile ejele uMfundisi Sokhela.” 

“Chabo bo! Lokhu engizokutshela khona kungaphezulu kwalokho,” kugcizelela uMaZikode. 

Waphefumulela phezulu uMfundisi Mazibuko okomuntu owayenephika. Wezwakala esethi, 
“UMengameli uthe akabuyele lapha ebandleni yini?” 

“Nginikeze indlebe baba, ngize nendaba,” kusho uMaZikode. Waqhubeka wathi, “Ngisanda 
kuya kohlolela igciwane lengculazi. Imiphumela ikhombe ukuthi selingihaqile. Kungesisize 
baba ukuthi siqagulisane ngokuthi ngubani othelele omunye. Engifuna sikwenze ukuthi 
sibambane, sinikane uthando.” 

“Angingabazi ukuthi uSikhakhane-ke lona okuthelele ngengculazi,” kubhoka uMfundisi 
Mazibuko. 

 

Akuzibe lokho kuphawula uMaZikode. Aqhubeke ngesineke. 


“Baba ngingethande ukuba silibale ukukhombana ngenjumbane,” kweluleka umama 
uMaZikode, “sesinalo igciwane. Sithanda noma singathandi sizohlale sinalo. Ngicela ukuba 
sibambisane. Yilokho kuphela engikucelayo. Inkombankombane ngeke iliqede igciwane 
egazini lethu. Nami angizimisele nakancane ukuba ngithi uBertina okuthelele ngegciwane.” 

 

 

 * * * 

 

UMfundisi Sokhela wayesezakhele igama elihle ejele. Nesikhathi sasingamile, sasindiza. Sase 
sishayile isikhathi sokuphela kwesigwebo sakhe. Abaphathi banquma ukuthi noSipho Dlamini 
asiqedele ngaphandle isigwebo sakhe. Babenikwa ithuba lokuthi bakhombise ukuthi izimilo 
zabo zase ziguquke ngempela. 

“Ngibonga wena baba Mfundisi. Uzokwethuka umalume, le eMgungundlovu uma 
sengimtshela ukuthi sengiphumile. Ngeswele imilomo eyizinkulungwane ukwedlulisa 
ukubonga kwami kuwe baba.” 

“Ungabongi mina ndodana. Konke kube ngumusa kaJehova,” kusho uMfundisi Sokhela, 
“ungakhohlwa nanini Sipho ukuthi ngathi kuwe ngithanda ukubongwa ngezenzo ezikhomba 
ukuthi umuntu usezelwe kabusha.” 

 

Kwashaywa ucingo esiteshini samaphoyisa, kushayelwa uZinhle emzini wakhe oseNtuzuma. 
Wayaziswa ukuthi akeze ukuzohlangabeza uyise owase ekhululiwe ejele. Kwaba yiso leso 
nakuSipho, kushayelwa umalume wakhe oseMgungundlovu ukuba eze ukuzomlanda. 

 

Emva kwesigamu sehora wafika uZinhle, ehamba nomyeni wakhe. Kwaba mnandi, kwadela. 
Yaphela imizuzu eminingi kusaxhawulwana. Kwathi kusenjalo, thushu uS’busiso. Wayethi 
usazozwisisa kahle kuKing, empeleni kuSipho ukuthi ngempela akasayembethe yini ingubo 
yokona. Akazanga uS’busiso ukuthi kwakudalwa yini ukuthi uSipho kanye noyise babe 
ngaphandle kwaseJele. 

 

Wabingelela uS’busiso emangele wathi, “Yisimanga-ke lesi. Uthi angiphuphi nje?” UZinhle 
akachithanga sikhathi, wavele waziphonsa ezingalweni zikamfowabo, bawolana isikhathi 


eside. Izinyembezi zageleza sengathi ziyabukisa ezihlathini zabo. Kwakuyizinyembezi 
zenjabulo ezazihambisana nokungakholwa ukuthi lokho okwakwenzeka kwakuyiqiniso. 

 

Besankonkoshelene kanjalo, uMfundisi Sokhela akabange esazibeka naye phansi. Wayekade 
awulangazelela lowo mzuzu wokuthi abe nezingane zakhe, bakhombisane uthando 
olungenamkhawulo. Wabe eseziphakamisela phezulu izandla kubonakala nje ukuthi udumo 
ulunika uNkulunkulu. 

“Usaphila kodwa S’busiso, mfana omdala?” kubuza uSipho. 

“Nazana kudala yini kanti nina nobabili?” bebuzwa nguMfundisi Sokhela emangele. 

“Cha, sisanda kubonana. Cishe ukuthi nje sazane ezinyangeni ezimbalwa ezedlule,” kusho 
uSipho. Waqhubeka wathi, “Nokho-ke yindaba ende. Uzokuchazela kahle uS’busiso uma 
senindawonye ekhaya.” 

 

Wasala ekhamisile uMfundisi Sokhela, ezibuza ukuthi ngabe yini lena engaka eyayihlanganisa 
uSipho noS’busiso. Nokho wawuhlaba inhlali, waphetha ngokuthi useyombuza sebebodwa 
uS’busiso. Ekugcineni bangena emotini. Babeya emzini kaZinhle, le eNtuzuma. USipho yena 
wayesalindele umalume wakhe owayesasuka eMgungundlovu. UZinhle wabe eseshayela unina 
ucingo, emazisa ukuthi uyise usededelwe ejele. 

“Mama, uJesu akehluleki,” kusho uZinhle egcwele injabulo. 

“Namanje angikakazikholwa lezi zindaba ongizizwayo,” kubabaza uMaNgema. Waqhubeka 
wathi, “ Ngiyokholwa uma sengimbona umyeni wami. Akeve ezojabula ugogo wakho ukuzwa 
lezo zindaba.” 

“Nakhu sengicishe ngikhohlwa yindaba enkulu!” kusho uZinhle. 

“Ndabani-ke lena othi usucishe wayikhohlwa?” kubuza uMaNgema, emangele. 

 

“Kanti awuzokuzwa yini?” kubuza uZinhle, eqhubeka ethi, “futhi izinto zivele zenzeke kanye 
kanye kangangoba ungaze ucabange ukuthi uyaphupha.” 

“Ngiphuthume wena bo!” kubhoka uMaNgema, ezwakala ukuthi useqala ukuphelelwa 
yisineke. 

“Mama, sinoS’busiso lapha,” kusho uZinhle ngokwenama 

 


Unina akakukholwanga neze nalokho, kodwa wezwakala esethi, “ Umkhulu Simakade!” 

 

UZinhle wabe esemtshela unina ukuthi uzomlanda ngayo leyo ntambama. Emva kwemizuzu 
embalwa uZinhle wabe eseshayela odadewabo ucingo, ebazisa ngokukhululwa kukayise ejele. 
Nabo bajabula bafa. Wabazisa ukuthi bafike emzini wakhe oseNtuzuma ngoba uzobe enze 
isiphihli somcimbi wokwamukela uyise. Kwaya ngawo amagama enkehli enkulu enguZinhle. 
Ebusuku kwenziwa idili, kujatshulelwa ukukhululwa kukaMfundisi Sokhela nokutholakala 
kukaS’busiso esawadla anhlamvana. 

 

 

 

 

 

 

 

 

 

 

 

 

 

 

 

 

 

 

 

 

 

 

 


ISAHLUKO SESHUMI 

 

Zase ziziningi kakhulu izincwadi ezazibhalwa ngabantu basebandleni, bekhononda 
ngemikhuba emibi eyayenziwa nguMfundisi Mazibuko. UMbhishobhi wayezithumela 
eMgungundlovu lezo zincwadi ukuze azifunde uMengameli. Yena njengoMbhishobhi 
wayengenawo amandla okumthathela izinyathelo ezinqala. Okwabangela ukuthi zibe yinqwaba 
lezo zincwadi yingoba uMengameli wayekade ethathe uhambo oluya phesheya kwezilwandle. 

 

UMengameli wabe eseshayela uMbhishobhi ucingo, emazisa ukuthi uzofika ngesonto elizayo. 
Wamnxusa ukuba amemezele ngombhobho ukuthi bonke abazalwane abaphelele ngobuningi 
babo ngoba kunesimemezelo esiphuthumayo ayezosenza, yena njengoMengameli. 

 

Kwaya ngawo amazwi kaMengameli. Yabonakala imoto eyayihamba uMbhishobhi. Lezwakala 
izwi lakhe embhoJeni limemeza, linxusa abazalwane ukuthi bafike ngobuningi babo 
enkonzweni. Imoto leyo yayichusha phakathi kwemizi, isho wona kanye amazwi 
ayegqugquzela abantu ukuthi bafike ngothi lwabo.Babezibuza nje abazalwane ukuthi ngakube 
uMengameli wayesekuzwile yini ukukhala kwabo. Bakhombisa okukhulu ukujabula ngoba 
base bezomketula esikhundleni uMfundisi owayezigabisa. Vele phela kwasihlalo 
ayeseqhwakele kuso sasingamfanele, kuzicabangela abazalwane. 

 

 * * * 

 

“Seziyabonakala izimpawu zengculazi nakuMfundisi Mazibuko,” kusho uMaKhambule 
evakashele kwamngane wakhe uMaMkhize. Njengenjwayelo uMaMkhize wayehleli 
noMaGcabashe bephuza itiye, uhleko luqhuma phezulu, kuzwakala nje ukuthi hhayi, zinkulu 
ziyashukwa lapha. 

“Iyeke leyo, wehlile bo emzimbeni sengathi ubanjwe ikhwashuka,” kunanela uMaGcabashe 
elinganisa nangezandla. 

“Angisayiphathi-ke eyodebe lwakhe lwangezansi, seluze lwaba bomvu kuhle kukapelepele 
wezinyoni,” kugegetheka uMaMkhize ephinda ethela inkomishi yetiye okwase kungeyesine. 

 


“Hhayi-ke, ngicabanga ukuthi lokho kudalwa ukuphuza kwakhe kakhulu ugologo,” kuchaza 
uMaGcabashe. 

“Vele phela nami angishongo ukuthi yingculazi ebangela ukuthi lube bomvu udebe lwakhe,” 
kuchaza uMaKhambule, “okuhle nje ukuthi sengathi useqala ukuziqoqa manje uMfundisi 
Mazibuko. Phela kuthiwa kuke kwanesikhathi lapho ebengasabuyi ekhaya.” 

 

Ake athula amakhosikazi sengathi acabanga lukhulu. Wezwakala uMaGcabashe esethi, 
“Ungangitsheli mina. Kwenza ngoba phela useshaywe ngumhlaba. Ngeke kumsize ngalutho 
ukuziqoqa kwakhe. Sekungemva kwendaba. Uyeza uMengameli. Sizobona ukuthi uzosala 
nani. Ngikhuluma nje naye usekhahlela amaselesele njengathi. Ayisekho nale motshwana 
yakhe ayeqhoshe ngayo.” 

“Wayengcono ngempela uMfundisi Sokhela kunale nkilakayitheka yomuntu. Okubuhlungu nje 
ukuthi naye uMfundisi Sokhela usenalo igciwane lengculazi.” 

“Kambe wayengayisebenzisanga ikhondomu ngesikhathi edlwengula umama uMaZikode?” 
kubuza uMaGcabashe ngokudabuka. 

“Wawukuzwaphi wena ukuthi umdlwenguli usebenzisa ikhondomu?” kubabaza uMaKhambule 
eshaya izandla. 

 

Kwacaca ukuthi iyabadabukisa indaba kaMfundisi Sokhela. 

“Sengathi uMengameli angamxosha uMfundisi Mazibuko,” kusho uMaMkhize. 

“Akubuzwa phela ukuthi ijazi lizogcwala umoya kuMfundisi Mazibuko,” kusho 
uMaGcabashe. 

“Nicabanga ukuthi ngubani ongaphatha ibandla emva kwakhe?” ebabuza bobabili uMaMkhize. 

“Wabuza into esobala kanje, ntombi? Kungabuye kube ngubani ngaphandle kukamnumzane 
Khanyile?” kubuza uMaGcabashe, engalindele mpendulo. 

“Akekho ngempela omunye umuntu,” kunanela uMaKhambule enqekuzisa ikhanda. 

 

 * * * 

 

“Sekungiphatha kabi ukuthi uNtombikayise akasezi. Cishe ukuthi umyeni wakhe 
umenqabelile. Kambe ubuthe umshayelile ucingo, Zinhle?” kubuza uMfundisi Sokhela. 

 

Wathi ukushaya isikhwehlela uZinhle, wase ethi, “Ngimshayelile baba. Ngiyabona ukuthi 
kukhona okumbambile. Umyeni wakhe ubengeke amenqabele.” 

“Mhlawumbe usuke wabona ukuthi bazoswela indawo yokulala,” kuchaza uMaNgema. 

 “Maningi kabi amahhotela lapha eThekwini. Ungakhohlwa phela mama ukuthi umyeni 
kaNtombikayise udla izambane likapondo. Ubengeke nakancane abe nenkinga yokubhukha 
ehhotela.” 

“Sengathi ngiyaphupha bantabami uma sengibona sesihlezi kamnandi kanje,” kusho uMfundisi 
Sokhela. Waqhubeka wathi, “Wathula Ntandose, yini kwenzenjani?” 

“Cha, bengibona nisakhuluma,” kusho uNtandose, ebheke phansi. 

“Kazi amahloni akho ayophela nini, mntanami?” kubuza uMaNgema. 

“Musa nje ukudlala ngengane yami, MaNgema!” kubhoka uMfundisi Sokhela, “nangu nje 
noNtokozo, naye akazange asho lutho. Hha, ngiyavala nje ngengane yami.” 

 

Kwathi ngquzu uhleko. Kwakungumzuzu wekhethelo lowo kubo behleli bephelele, 
bewumndeni. UMfundisi Sokhela wabona ukuthi izisele zikaSathane zazigqitshwe 
oNgabonwayo. 

 

“Ningakhohlwa bakwethu ukuthi yimi uthunjana lapha,” kusho uS’busiso, elandelisa ngokuba 
athi, “Angifuni ukubangiswa esikhundleni sami. Angizikhethelanga nami ukuba ngibe mncane. 
Yimina okumele ngithandwe kakhulu kunabanye.” 

 

Kwaphinde kwahlekwa futhi. NoNtandose wagegetheka. Bamangala abazali bakhe bekubona 
lokho. Izinyo likaNtandose lalingaveli noma yikanjani. Wawungaze ucabange ukuthi 
unawokufakelwa, azovele aqathakele phansi. 

“Ngifuna ukuyobona izimvu engangizelusa emadlelweni aseMlazi ngesonto elizayo,” kusho 
uMfundisi Sokhela, ebuye ephendula amehlo kancane ewanamathelisa kuS’busiso, “Angithi 
siyohamba, S’busiso?” US’busiso wabuka uZinhle. Udadewabo wamcifela iso, emtshela ngalo 
ukuthi naye abe khona. Kwathi kusenjalo uS’busiso wabe esebuza kuyise ukuthi bayohamba 
ngani. 

 

Kwaphendula uZinhle wathi, “Uzonihambisa umyeni wami, ningesabi. Nawe mama ngeke 
usale. Kumele uhlale eceleni komyeni wakho. Uyambona nawe mama ubaba ukuthi useqale 
phansi kwa-‘a’, waba yibhungu.” 

“Ngiyabesaba abantu baseMlazi,” kusho uMaNgema egobodisile. Wawungaze ufunge ukuthi 
wayelindele ukukhishwa kwesigwebo secala elalimlahlile. 

“Mntanami, kumele wazi into eyodwa,” kusho uMfundisi Sokhela, “mina ngihamba neQhawe. 
Nginyathela ngesibindi. NgeSonto elizayo kufuneka siye enkonzweni.” 

 

“Ngizomshayela ucingo uNtombikayise phakathi nesonto ukuze naye aphumelele ukuba nathi 
enkonzweni yangesonto elizayo. Uma engakwazi, ngizocela ukuba naye afike nomyeni wakhe. 
Ngeke wesabe nawe mama uma sesindawonye,” kuchaza uZinhle. 

“UNkulunkulu uzosebenza bantabami, kuqheluke amadimoni,” kusho uMfundisi Sokhela. 

“Angisakuzwa manje baba ukuthi usho ukuthini,” kusho uMaNgema exwayile. 

“UNkulunkulu akasoze aluvumele unyawo lwami ukuba lushelele,” kusho uMfundisi Sokhela. 

“Thani baba, akaseyukuphinde aluvumele ngoba phela wamdlwengula uMaZikode,” kusho 
umama uMaNgema, eqhuba ethi, “kodwa nawe baba wake wenza amanyala nje.” 

“Awu mama! Kanti awumxolelanga yini ubaba?” kubabaza uZinhle. 

“Myeke umama ahlambuluke, Zinhle. Nami bakithi ngiyathanda ukuxolisa ngokuntshontsha 
imali yomnikelo. Ngalelo langa ngaze ngalahlekelwa nawumgexo wami engangiwebe 
eNdiyeni.” UMaNgema nomyeni wakhe bakhana ngamehlo. Wahleka kuqala uMfundisi 
Sokhela. Walandela nomkakhe. Akazanga uZinhle ukuthi babehlekiswa yini abazali bakhe. 
NoS’busiso wasala edidekile. 

 

Emva kokugonyuluka kukaS’busiso, uMfundisi Sokhela wasukuma esitulweni ayehleli kuso. 
Wabe esenxusa wonke umndeni wakhe ukuthi ukhuleke, ubonge ukuthi iNkosi ibagcine baze 
baba lapha. Kwamangalisa wonke umuntu ukuthi uS’busiso wayezimisele naye 
ukuhlanganyela nabo emkhulekweni. Akasigaklazanga isivalo, waphuma wangasho ukuthi 
ulibangisaphi, njengasemihleni. Kwacacela noma ubani ukuthi uJesu nebala useyimpendulo 
yezwe elonakele. 

 

* * *



Lwafika olungaliyo. KwakuyiSonto ekuseni. Lwafika kwacaca ukuthi amabala 
ayeseshaneliwe, wena owabona kungena umakoti emzini. Nalabo abase benesikhathi eside 
bagcina enkonzweni, bathintitha imijiva yabo bathi ngeke baphuthelwa ukuyozwa ukuthi 
lizoduma, limthathe, limbeke kuphi uMfundisi Mazibuko. 

 

Kwakungasezimoto phambi komnyango wesonto. Indlela ezase ziziningi ngayo kwakungathi 
wonke umuntu owayesebandleni wayenethi yena. Eqinisweni kwakungenjalo. Izimoto eziningi 
ezazilapho kwakungezabaBhishobhi kanye naBefundisi bamagatsha ehlukahlukene. Imoto 
kaMengameli yayehluke kakhulu kwezinye ngoba yona yayinguhuntshu, inombala omnyama. 
Nokuyizinganyana kwase kuyibona ngombala wayo omnyama. Zazichwaza izingane uma zike 
zayibona yedlula. Nobekade ezitshela ukuthi uyavilapha ukuya enkonzweni, lokho kuchwaza 
kwezingane kwakungathi zikuqondise kuye ngqo. Wawumbona eseshaya kancane, 
esephikelele khona enkonzweni. 

 

Ufika nje uMengameli akahambi yedwa. Wayehambisana nomshana wakhe owayesanda 
kuphuma ejele. Wayemazise ngayizolo ebusuku ukuthi ucela ukuhamba naye ngoba wayefisa 
ukufakaza ngamandla kaNkulunkulu. Bala wavuma uMengameli nakuba waqale waba 
manqikanqika. 

 

Kwase kuhlatshelelwa endlini yokukhonzela. Kwakuzwakala ikakhulukazi ngakomama ukuthi 
lokhu kuhlabelela kwabo kwakunendaba enkulu engaphakathi, kwazisholo amakholwa. Ukuthi 
yindabani leyo okwakuyifukamele, akekho owaziyo. Okwakuhlaluka nokho ukuthi umkhuba 
usekhaya. Yebo, ayinuki ingosiwanga. 

 

UMfundisi Mazibuko wayehleli ngokunyonya eduze komkakhe. Wayesawakhumbula kahle 
wonke amazwi omkakhe, emexwayisa ngokuthi akabuyeke utshwala ngoba bunemiphumela 
enuka phu. Buka nje khona manje ukuthi ubehamba ngonyanyavu lwemoto, sekufana 
nephupho. Usekhahlela amaselesele njengabazalwane ayebadelela. Yinto azoyithini lena? 

“Angizoqala-ke phansi ngethule abaBhishobhi engihamba kanye nabo ngoba vele seniyabazi,” 
kusho uMengameli owayekhuluma embhobheni. Waqhubeka wathi, “Cishe ukuthi umuntu 
eningamazi yile nsizwa engihamba nayo. Igama layo nguSipho. Ingumshana wami. Sisuka 


nayo le eMgungundlovu. Ungicelile-ke uSipho ukuthi ngize naye lapha ngoba kunokuthile 
afuna ukusitshela khona. Ungikhele phezulu nami izolo ngenkathi ngimbuza ukuthi yini lena 
engaka afisa ukuyedlulisa kini. Angingamkhulumeli engedlozi ngoba nangu ukhona. 
Sizongena enkonzweni uma sesedlule ekutheni asitshele ngaleli lahle alizwa limshisa 
esifubeni. Ngabe asenzi neze kahle uma singathi siyamyekelela nalo sibe sinawo amanzi 
okulicisha.” Waphetha ngokuba anike uSipho umbhobho uMengameli wayesehlala phansi 
yena. 

 

“Ngiyanibingelela bathandwa egameni leNkosi yethu uJesu Kristu, ameni,” kubingelela uSipho 
ngembodlongo yezwi okwakungathi elikaMfundisi Sokhela. 

Laphendula ibandla lathi, “Ameni.” 

“Kuyintokozo engachazeki kimi ukuba ngihambele kuleli bandla ebengihlale ngizwa ngendaba 
ngalo okomshado kamama,” kusho uSipho ebabuka ezinhlamvini zamehlo abazalwane 
sengathi ubejwayele. Waqhubeka wathi, “UMengameli waleli bandla ubesenesikhathi eside 
impela engincenga ukuthi ngize lapha kodwa bengihlale ngenqaba ngithi isikhathi asikakafiki. 
Wagcina edikibele naye ngoba ebona ukuthi ukhuluma netshe.” 

 

Ibandla lase lithanda ukuphelelwa yisineke libona le nsizwa eyayilokhu ijikeleza kanti lona 
lase lijahe ukuba athathelwe izinyathelo ezinqala uMfundisi Mazibuko. Lakuthatha 
njengokulibazisa kwamabomu lokhu okwabe kwenziwa nguSipho. 

“Ngithanda ukunitshela into ezonethusa,” kusho uSipho ehleka kancane. Waqhubeka wathi, 
“Sonke, ngisho noMengameli imbala, siyona. Ngalokho angiqonde khona ukuzithethelela 
emikhubeni emibi ebengiyenza. Eqinisweni lilonke ngizama ukugcizelela ukuthi iNkosi uJesu 
yayingeke ize emhlabeni izosifela ukuba sasingoni. Phela uNkulunkulu wayezomane aqoke 
omunye phakathi kwethu ukuthi kube nguye owayezolenga esiphambanweni. Ukube 
sasihlanzekile iNdodana Yakhe yayizohlala esihlaweni Sayo sobukhosi, igoqe izandla.” 

 

Bathula abazalwane kwabonakala ukuthi kuneqiniso elimsulwa elalifukanyelwe yileyo 
nkulumo kaSipho. Babe sebehlala bezinza ezihlalweni zabo. Impela kwakuyinkulumo 
enohlonze lena eyayethulwa nguSipho. Bonke bayizoni. Akekho neze odinga ukwahlulela 


abanye abantu. Munye kuphela uMahluleli. Noma kunjalo-ke kodwa ngeke wathi ngeke 
ubahlulele abantu abanjengoMfundisi Mazibuko. Umuntu ongathetheleleki neze lowo. 

 

Waqhubeka uSipho wathi, “Mina bazalwane bengibamba inkunzi kulezi zimoto ezithwala 
imali. Akugcini lapho. Nginezidumbu phansi. Ngikhuluma nani nje ngiphume zolo lokhu 
ejele.” Bethuka abazalwane, bajuluka bamanzi te. Yasho kwayifanela leyo nsizwa ukuthi 
ingumgulukudu wesigelekeqe. Yayesabeka ebusweni. Amehlo ayo ayekhala igazi. Cishe 
impela kukhona nabase befuna isu lokuthi baphumele phandle. Engenza kanjani uMengameli 
ukuthi abalethele isigilamkhuba esinje? 

“Ngisamile nje lapha phambi kwenu, nginifunda imiqondo. Seningahlulelile naqeda. Wewu, 
kuhle-ke ngoba nina aninindwa udaka lokona. Thina sibhuquzile kulo, uSathane esinika zonke 
izikhiye zeminyango wesihogo sokona. Ukunhlanhlatha emaqeleni noSathane bekubuzwa 
lapha kithi. Futhi bekuthi khona uma sesiwenza amanyala, sibone ukuthi ibambe ngakho.” 

 

Abazalwane bavele bambuka ngamanye amehlo uMengameli. Nguye phela owaxosha 
uMfundisi Sokhela. Muva nje usebalethela isigelekeqe ebesikade siboshiwe. Sivunyelwe 
kanjani ngaphakathi enkonzweni sona? 

 

“Ngiyethemba niyamazi uMfundisi Sokhela,” kusho uSipho. Bavuma ngokuphakamisa 
amakhanda babuye bawehlise abazalwane ukuthi babemazi uMfundisi Sokhela. Kwakungathi 
uzovele angene ngawo lowo mzuzu, asho ngembodlongo yezwi lakhe athi ibandla 
lingelikaNkulunkulu. Pho-ke wayesendlini emnyama, ekhungethwe yizinhlupheko 
ezabangelwa inkanuko yenyama. 

“UMfundisi Sokhela ngumngani wami omkhulu,” kusho uSipho ehleka. Bahhomuzela 
abazalwane, kwabonakala ukuthi babengayizwisisi kahle leyo. UMfundisi Sokhela wayengeke 
nangengozi abe ngumngani wale nsizwa. Sekuphele abantu abangaba ngabangani bakhe yini? 
Phela bazomila izimpondo uma beqhubeka nokulalela le nsumansumane. 

 

“Ngiyakuthanda lokho kuhhomuzela kwenu ngoba kukhomba ngokusobala ukuthi 
bengiqinisile uma ngithi seningahlulele,” kusho uSipho, eqhubeka ethi, “Ngiyadabuka nokho 
ukusho ukuthi anenzi njengoba uMfundisi Sokhela wayenifundisile. Akangehlulelanga yena 


njengoba sasiboshwe naye. Wathi kimi uma iNkosi uJesu yakwazi ukusifela singelutho, pho 
yena ngabe uwanikwe ngubani amandla okwahlulela abanye abantu.” 

 

Baqala manje bachiphiza omama kwazise bangabantu abanozwelo. Amadoda wona ahlala 
athula kwangathi afuna ukuzwisisa kahle ukuthi kuyiqiniso yini lokho okwakushiwo nguSipho 
ngoMfundisi Sokhela. 

“UMfundisi Sokhela ngamhlupha ekufikeni kwakhe ejele. Wafika kunuka iphunga lokona. 
Akuthanga ngokufica ukuthi amanzi ayechithekele phansi, naye waqhubeka nokuwachitha 
lapho. Wafuna indwangu, wawesula. Mina bazalwane ngafunda lukhulu kuMfundisi Sokhela. 
Wangifundisa inkonzo yoxolo. Indlela engangimhlupha ngayo uMfundisi Sokhela kwakumele 
ngabe sasingasakhulumisani naye. Akwenzakanga kanjalo. Wathi kimi kuyoba kuhle uma 
nami ngigcine ngifele eNkosini enguJesu. O, bazalwane, mkhulu uNkulunkulu. Malibongwe 
igama leNkosi.” 

“Ameni!” kumemeza abazalwane. 

 

“Kunento angitshela yona uMfundisi Sokhela. Wangitshela ukuthi uboshelwe icala 
lokuhlukumeza ngokocansi omunye umama lapha ebandleni. Ngathi uma ngimbuka lo muntu 
weNkosi asangamfanela neze isenzo esifuze leso. Ningizwe kahle bazalwane, angisho ukuthi 
ngiyamphikela. Bese ngishilo vele ekuqaleni ukuthi akekho umuntu ongoni. Nizokhumbula 
phela ukuthi akukho soka lingenasici.” UMfundisi Mazibuko weba umkakhe ngamehlo. 
Babukana umzuzwana, kodwa akwangababikho namunye phakathi kwabo owakhuluma. 
Wayebonakala uMfundisi Mazibuko ukuthi wayesecasukile. Wazibamba phela ngoba nakhu 
kwakukhona noMengameli. Umuntu avele azoncoma uMfundisi Sokhela ebandleni lakhe! 
Indelelo engeyiwa phela leyo. 

 

“Ngicela uma ekhona phakathi kwenu lowo mama owahlukunyezwa nguMfundisi Sokhela 
ngokocansi, eze lapha ngaphambili,” kunxusa uSipho.Esadidizela umama uMaZikode, ebamba 
eyeka, abazalwane bacula iculo elalithi, ‘UJesu uyimpendulo yezwe elonakele.’ Laculwa lelo 
culo kwaze kwaba sengathi kwase kuxoshwa nalawo madimoni ayencike ngezindonga. 
Babeme ngezinyawo abazalwane, kubonakala ukuthi base bengene bavela ngomqala 
endumisweni. 

 

“Ngibonga kakhulu mama ukuthi uze lapha nakuba ngazi ukuthi inxeba lomphefumulo 
liyaphuza ukuphola,” kusho uSipho ngokukhulu ukuzithoba. Waqhubeka wathi, “Kunesizathu 
engikwenzela phezu kwaso lokhu. Ngifisa ukwazi mama ukuthi njengoba uMfundisi Sokhela 
akuhlukumeza ngokocansi, sewamxolela yini.” 

 

Wavele wakhala uMaZikode. Wawusinda kuye lowo mbuzo. Wawaphonsa kumyeni wakhe 
amehlo. Wayebheke phansi uMfundisi Mazibuko. Babukana abazalwane. Kwabaxaka nje 
ukuthi kungani uMaZikode angawuphenduli lowo mbuzo ngoba uMfundisi Mazibuko wayethe 
sebemxolele uMfundisi Sokhela. Ngabe kusho ukuthi lokhu okwakushiwo nguMfundisi 
Mazibuko kwakungesilo iqiniso? 

“Bengifisa ukuba umxolele uMfundisi Sokhela ngesenzo esibi asenza kuwe. Wayelingekile 
umuntu weNkosi.” 

“Mthethelele! Mthethelele!” kumemeza ibandla. 

“Angazi ukuthi ngizothini, ndodana,” kusho uMaZikode, echiphiza izinyembezi. USipho 
wamnika iduku lakhe ukuze azesule ngalo. 

“Ngicela wenzele mina mama, usho ngenhliziyo ephelele ukuthi uyamxolela uMfundisi 
Sokhela,” kunxusa uSipho, aze aguqe nangamadolo. 

 

“Akulula njengoba ucabanga, ndodana,” kusho uMaZikode. 

“Mxolele mama, ngiyakuncenga,” kusanxusa yena belu uSipho esaguqe ngamadolo, “wesaba 
ukuthi uzokuthethisa umyeni wakho? Ukhumbule ukuthi uyobe uwedwa ethuneni lakho. 
Uyothini kuMahluleli wakho lapho esekubuza ukuthi wawubanjwe yini ungasixoleli isidalwa 
sakhe?” Wadazuluka wakhala manje uMaZikode. Wabheka ngakumyeni wakhe. Emva 
kwemizuzu engemingaki wezwakala esethi, “Nkosi yami ngangingazi ukuthi kuyoke kufike 
umzuzu onzima njengalona. Ngikhulume baba?” esho ebhekise kumyeni wakhe. 

 

UMengameli wasukuma, waqonda lapho kwakume khona uMaZikode noSipho. USipho 
wayesawuphethe umbhobho. UMengameli wamephuca umbhobho, wayesethi kubo 
abakhululeke bahlale phansi. USipho wavele wama wathi phuhle. UMaZikode yena wabuyela 
lapho ayekade ehleli khona. 


“Useyanhlanhlatha phela manje umshana wami. Mina ngimnike isandla, yena usefuna ingalo 
yonke. Bengithe hlala phansi nawe, Sipho.” USipho wabe esebuyela esihlalweni sakhe. 
Wayengeneme nokho. Abazalwane bahhomuzela. Babenengwa isenzo sikaMengameli 
sokuvele avale uSipho esenza into enhle kangaka. Babekubona kusahamba kahle konke 
okwakwenziwa nguSipho. Ukuthi wayenhlanhlatha ngaliphi uSipho, akekho owaziyo. 

 

“Ngasho ekuqaleni ngathi uMfundisi Sokhela akasenandawo kuleli bandla. Icala 
lokudlwengula alikhulunywa neze kuleli bandla. Singasho kanjani ukuthi nguMfundisi umuntu 
odlwengulayo? Ngingakubekezelela okunye, kodwa hhayi okuthinta ucansi. Umuntu okule 
nkonzo akumele aphinge.” Wayeqonde ukuthini ngempela uMengameli? Kanti izono azifani 
yini? Kukhona esikhulu kunesinye? Zehlukaniswa kanjani-ke uma kungukuthi lesi singcono 
kunalesiya? Yimibuzo eyakhandana emakhanda abazalwane leyo. 

“Okunye-ke abazalwane bebelindele ukuzwa ukuthi ngizomthathela siphi isinyathelo 
uMfundisi Mazibuko,” kusho uMengameli. 

 

Lamemeza kakhulu ibandla kwabonakala ukuthi liyahalazela, lifuna ukuzwa ukuthi uhamba 
ngempela yini uMfundisi Mazibuko. Ngokwabo kwakufanele achithwe okokuphela uMfundisi 
Mazibuko. Babekhona abanumzane abafana noKhanyile. Yena nje wayengawenza kangcono 
lowo msebenzi wobuFundisi. 

“Akukho zinyathelo azothathelwa zona uMfundisi Mazibuko. Nikhumbule ukuthi nguyena 
kuphela uMfundisi ongakhethwanga emagatsheni ebandla. Ngaleyo ndlela thina siwumkhandlu 
webandla sivumelene ngokuthi sizomgcina ukuze sibone ukuthi ngeke akheke yini. Ngazi 
kahle kamhlophe ukuthi kwamoto yebandla abeyisebenzisa ayisekho. Uma ezimisele 
ngokushintsha, sizomnika enye.” 

 

Ibandla lathukuthela lagana unwabu. Nokho lokho kuthukuthela kwakungathi shu ngoba phela 
izwi lase liphumile koMkhulu. Wonke umuntu kwakuyomele alithobele, lingehli kamnandi 
linjalo. 

“Akusho ukuthi uMfundisi Mazibuko uyenzelelwa,” kugcizelela uMengameli, eqhubeka ethi, 
“Angifuni neze ukuba siphenduke inhlekisa. Kuthangi lokhu bekunguMfundisi Sokhela, izolo 
bekunguMfundisi Mazibuko kuthi namuhla kube nguMfundisi Langa, ngiyalinganisa. 


Ayifuneki neze into yokushintshashintsha abefundisi. Sekungaze kuhlazeke inkonzo yethu 
phela uma sizovuma ukuba kuqhubeke kanjalo. Anazi nina ukuthi uMfundisi Sokhela wasifaka 
kwelinjani ihlazo. Nale eMelika bebengibuza ukuthi ngisayombuyisela yini esikhundleni. 
Ngabatshela emehlweni ukuthi ngeke kwenzeke lokho. Bona babethi akaxolelwe ngoba wenza 
umsebenzi oncomekayo.” 

 

Babengenelisiwe neze abazalwane abaningi. UMengameli wakhombisa isidana ukuthi ucheme 
noMfundisi Mazibuko. Babona abazalwane ukuthi lalizofa liphele nya ibandla likaNkulunkulu. 
Pho, babengabe besathini? Nangu noSipho uchilizelwe eceleni, kwathiwa useqala 
ukunhlanhlatha uma ethi uzama ukulungisa. 

 

UMengameli walethembisa ibandla ukuthi uzolivakashela nangeSonto elizayo. Lalingasendaba 
ibandla nalokho ngoba lalizibuza ukuthi uza nani entsha. Vele wayeselibeke ngembaba ukuthi 
uMfundisi Sokhela useyoba ngumhambuma wafuthi. 

 

 

 

 

 

 

 

 

 

 

 

 

 

 

 

 

 


ISAHLUKO SESHUMI NANYE 

 

Zaqhubeka izinsuku kwangathi zijahe ukuba kufezeke into ethile. ULwesihlanu lwasheshe 
lwafika. Kwathi kusabatshazwa lokho kwaba nguMgqibelo. Yeka ukugijima kwezinsuku 
ngesivinini esingaka! UMfundisi Sokhela wayehleli nomkakhe emzini kaZinhle. US’busiso 
benoZinhle babesathe hulukuqu ngasedolobheni. Babehambe nomyeni kaZinhle. UMfundisi 
Sokhela wayekhululekile emoyeni. UZinhle wayebaphethe kahle impela. Babengadli lutho 
olubabayo. Babevuswa ngethileyi letiye namakhekhe abhakiwe. 

 

“Mntanami, uyabona kodwa ukuthi uZinhle waba nenhlanhla?” kubuza uMfundisi Sokhela. 

Wabuza emangele umama uMaNgema wathi, “Inhlanhla yani leyo okhuluma ngayo?” 

“Ngisho phela yokuthola umyeni oqotho njengomkhwenyana,” kuphendula uMfundisi 
Sokhela. 

“Utshelwe nguye uZinhle ukuthi umyeni wakhe uqotho?” 

“Cha, akudingeki nhlobo ukutho lokho ngize ngikutshelwe nguZinhle. Ezinye phela izinto 
azidingi ukuba uze uchazelwe ngazo ngoba zisuke zisobala okwezinqe zesele.” 

“Amadoda ayizikhohlakali lapha emnyango, baba. Uma kukhona lapho eke yedlula khona 
indoda ngeke neze wayibona. Phela ifika emzini wayo seyesule umlomo wayo. Ungangitsheli 
nje ngamadoda mina. Afana ngentshebe nangemikhuba.” 

“Ngiyazi-ke ukuthi leyo nkulumo yakho iyagudlisela,” kusho uMfundisi Sokhela ngelidumele. 

“Okwakho-ke phela baba uma uhlabeka. Uma sengikhuluma iqiniso baba, bengikwethemba 
ngaze ngalibala ukuthi awusilo itshe.” 

“Ngicela siluyeke lolu daba ngoba lungithunuka amanxeba angakapholi,” kunxusa uMfundisi 
Sokhela. 

 

Kwathi ukuthuleka isikhashana. Wayebonakala nokho uMaNgema ukuthi kukhona ayesafuna 
ukukubhodla. Ngeshwa elikhulu wayeseshilo uMfundisi Sokhela ukuthi ayiguqe leyo nkulumo. 

“Kambe baba wawuthe nizoya esontweni kusasa?” kubuza uMaNgema. 

“Wathi sizoya, awangazibala wena?” kubuza uMfundisi Sokhela exwayile. 

“Cha, mina bakithi kangizukuya nje lapho kunoMaZikode khona,” kusho uMaNgema. 


“Kanti wena uzobe uyele uMazikode yini?” kubuza uMfundisi Sokhela, ekhombisa 
ukudumala.Waphendula ngokushesha uMaNgema wathi, “Ngimenyanya kabi mina lowo 
mfazi. Ngingambhekelwa ngubani ngempela bakithi?” 

“Musa ukuvumela uSathane adlale ngawe. Ngisola sengathi le nto eyenzeka phakathi kwami 
noMaZikode usufuna ihlale njalo iwuhlukumeza umphefumulo wami. UMaZikode angikaze 
ngimdlwengule.” 

 

Kuthuleke umzuzwana. Bese edonsa umoya kakhulu uMaNgema, agqolozele umyeni wakhe. 

“Ngaphi kokuthi kade uboshiwe ngenxa yakhe?” 

“Mina angikaze ngimdlwengule umama uMaZikode. Ngaboshelwa icala engingalenzanga.” 

“Umbuzo wami usekutheni wavuma kanjani ukuboshwa ube wazi kahle kamhlophe ukuthi 
umsulwa?” 

“Inkantolo eyangithola nginecala,” kusho uMfundisi Sokhela. 

“Nami ngakuthola unecala ngoba ngawufica wehlile uziphu webhulukwe lakho,” kusho 
umama uMaNgema. Waqhubeka wathi, “Okwesibili UMazikode ngamfica esagqoka isiketi 
sakhe. Usho kanjani-ke ukuthi awumdlwengulanga?” 

 

Kwathi engakaphenduli uMfundisi Sokhela, kwezwakala ukuduma kwemoto eyayingena 
esangweni. Wasukuma uMfundisi Sokhela, waqonda ngasefasiteleni. Kwakuyizingane zakhe, 
uZinhle noS’busiso. Babehamba nomyeni kaZinhle. Nokho uS’busiso nomyeni kaZinhle 
ababange besangena. Kukhona ababesaphuthuma ukuyokuthenga kwaNozaza. 

 

UZinhle wabingelela ngokuba athi, “Kade ngiyothenga ukudla esizokudla kusasa ekuseni 
ngaphambi kokuba siye enkonzweni.” 

“Osekungihlupha Zinhle ukuthi umama wakho uphikelele ekutheni akazukuya yena 
esontweni,” kusho uMfundisi Sokhela, ephatheke kabi. 

“Ngiyazi njalo mina mama ukuthi wesabani njengoba uthi awuzukuya enkonzweni yaseMlazi.” 

“Shono-ke nhlenhle ngoba zonke zaziwa nguwe,” kusho umama uMaNgema. 

“Wazi mina-ke mama,” kuvuma uZinhle. Waqhubeka wathi, “Njengoba bese ngishilo 
ekuqaleni, wena mama wesaba le nto oyaziyo.” 

 

“Nansi ingane ingigugisa bo! Uzama ukungiqhwanda ngezindlela eziphansi ukuthi ngenqenani. 
Washa khekhe, uyogcina ngakho ukugugisa ugogo wakho oseShowe.” 

“Woshi mame, waze wakhuluma ntombi Madlokovu. Hhayi-ke, angikutshele mama ukuthi 
wesaba bani.” 

“Ngesaba bani?” kubuza uMaNgema, eseqala ukucasuka. 

“Uyazi,” kuphendula uZinhle. 

“Shono phela siyazi ukuthi ngubani lona othi ngiyamesaba,” kusho uMaNgema. 

 

Wathula uZinhle kwangathi wayecabanga lukhulu. Emva kwalokho kuthula kwakhe okufuze 
okwamaliba, wezwakala esethi, “Ungiphikise mama uma ngiphosisa.” 

“Khuluma phela ngilalele, we ngane,” kusho uMaNgema. 

Wabe esethi uZinhle, “Wesaba lo muntu omaziyo. Zithi izangoma zami nguye yena lona.” 

“Yeka indaba yokudlala umacashelana nami, wena Zinhle,” kusho uMaNgema.UMfundisi 
Sokhela owayenesikhashana ethule, elalele uZinhle edlala nonina umacashelana, wezwakala 
esephawula naye ethi, “Ngiyabona uZinhle wenqena ukusho ukuthi wesaba umama 
uMaZikode. Angithi kunjalo, ndodakazi yami?” Wavuma ngekhanda uZinhle qede wabheka 
phansi okomuntu owayenze iphutha ngokuvumelana noyise. UMfundisi Sokhela, ekubona 
lokho, wavele wathi, “Khululeka ndodakazi yami, hamba uyosilungisela ukudla ekhishini 
sinonyoko. Sesifile yindlala, kanti asikaze silambe kulo muzi.” 

 

Wathi lacu masinyane uZinhle okomuntu owayesethole ibhaxa lokuphuma abashiye bodwa 
abazali bakhe. Nokho wayebukeka ethokozile ngoba iqiniso wayeselikhulumile. Unina 
kwakumele amxolele ngaphandle kwemibandela uyise njengoba nabo beyizingane benza. 
Ngisho noma umuntu angona kangaki, awumbaleli. 

“Ngiyakucela mntanami, asiye enkonzweni kusasa,” kunxusa uMfundisi Sokhela ngokukhulu 
ukuzithoba, eqhubeka ethi, “Angifuni umama uMaZikode abe yisithiyo kuwe sokuya endlini 
yeNkosi.” 

“Uzophatheka kanjani uMfundisi Mazibuko uma usufika wena, uzomephuca isikhundla sakhe 
asinikwa nguMengameli?” kubuza umama uMaNgema, engalindele mpendulo. Waqhubeka 
wathi, “Kungcono siye kokhonza kwelinye ibandla elikhona lapha eNtuzuma. Eyokuya eMlazi 
angiyizwa kahle mina. Hleze uMfundisi Mazibuko akulwise uma ekubona ungena.” 

 

“Kanti-ke, njengoba bese ngishilo, ngihamba neQhawe, nginyathela ngesibindi,” kusho 
uSokhela. 

“Kuhlupha khona-ke baba ukuthi uJesu akahambe etholakala emabibini,” kusho uMaNgema. 

 

Ahwaqe uMfundisi Sokhela, kucace ukuthi kuyamphazamisa emoyeni lokhu akuzwayo. 

“Angisakuzwa manje mntanami, awuchaze kabanzi lokhu okushoyo,” kusho uMfundisi 
Sokhela, owayedidekile. 

“Ngiqonde ukuthi uJesu uzobe engasekho uma uMfundisi Mazibuko esefuna ukukulwisa,” 
kusho umama uMaNgema. Wabe eseqhubeka ethi, “Ngiyalesaba ihlazo owasifaka kulo.” 
Waphefumulela phezulu uMfundisi Sokhela wayesethi, “Uma ubona ukuthi uyenqena 
ukuhamba kusasa, kulungile. Ngizohamba mina nezingane zami, usale wena ubheke umuzi.” 

“Nalokho kusalungile ngoba sengibabonile ukuthi bayaphila abantu balapha eNtuzuma,” kusho 
uMaNgema, “ngeke bangingenele, bafike bangidlwengule.” 

 

 * * * 

 

Kwaqhuma ihlombe, kubongwa amandla kaNkulunkulu, ebandleni. UMfundisi Mazibuko 
wayesanda kwethembisa uMengameli ukuthi uzimisele ukuguqula indlela abeziphethe 
ngayo.UMaKhambule wezwakala esethi, “Sengathi bandla angashintsha ngempela uMfundisi 
Mazibuko. Mina Nkosi yami, sengiyamdabukela. Useyisithingithingi lesi esixake ukwenza.” 

“Mh, sizobona sekuqoqwa ngoba asazi noma uzama ukuthenga amehlo kaMengameli yini,” 
kusho uMaGcabashe eqhubeka ethi, “Phela wezwa kahle ngesonto eledlule ukuthi anganikwa 
enye imoto uma eshintsha kule nto abeseyiyo.” 

 

Wasukuma futhi uMengameli wathi, “Ngiyajabula ukunibona nimoya munye bazalwane. 
Ngisakhumbula ukuthi ngesonto eledlule beningayizwa indaba yokuthi uMfundisi Mazibuko 
aqhubeke nokuphatha lesi sikhundla. Emva kokunichazela izizathu ngokungasuswa kwakhe, 
nibe seningihlonipha.” Bashaya elikhulu ihlombe abazalwane. Kwakubonakala ukuthi 
babevumelana ngokuphelele nale nto eyayishiwo nguMengameli. Ngempela babengaze babe 


yinhlekisa nakwamanye amabandla. Cishe ibandla labo lalisahlonishwa ukwedlula wonke 
amanye ayeseMlazi. UMfundisi Sokhela wayesebenze ngokukhulu ukuzikhandla. 

 

Kwathi besashaya ihlombe kanjalo abazalwane kwezwakala umsindo wezimoto ezazingena 
ngesango. Emva kwalokho kwakhala izicabha. Kwathi ukuthuleka enkonzweni. Zezwakala 
izigi. Bonke abazalwane babethukile. Abangabazanga ukuthi kwase kuyilo kanye iqembu 
loS’busiso elaleba izimoto elokishini laseMlazi. 

 

Kwabuye kwathi ukuthuleka isikhashana, awabe usezwakala umsindo wezigi. UMengameli 
wavele wakhamisa kangangoba kwakungaze kungene impukane emlonyeni. Eqinisweni kwase 
kumele aqhubeke nokuphatha inkonzo. Waziqinisa bandla, ethi uzama ukukhuluma, kodwa 
kwala. 

 

Zaphinde zezwakala izigi. Zase zizwakala ngasemnyango. Kwangena uMfundisi Sokhela 
elandelwa ngumkakhe. Dukuduku zaphide zezwakala futhi izigi. Abazalwane 
babesakhungathekile, bezibuza ukuthi ubekwa yini uMfundisi Sokhela lapho. Besadidekile 
benjalo, kwangena uS’busiso nodadewabo. 

 

Ababange besazi abazalwane ukuthi kwakwenzekani ngempela. Babengazi noma babebona 
izipoki yini. Okunye okwakubaxaka kwaba yikho ukubona umama uMaNgema. Bona babazi 
ukuthi umama uMaNgema wabuyela kubo eShowe. OkukaS’busiso khona kwabaqeda 
umdlandla wokucabanga. Yena kanye lo S’busiso ababemazi engezwani nendlu 
yokukhonzela? 

 

UMengameli wathula wabheka phansi. Wakhipha iduku ephaketheni lebhulukwe qede wesula 
ibunzi lakhe elase limfoma izithukuthuku. Wayebonakala ngisho ebusweni ukuthi 
wayephaphathekile wuvalo.UMfundisi Mazibuko nomkakhe bebana ngamehlo ayexoxa indaba 
enkulu. Wo hhe! Kwavele kwahlwa emini kuMfundisi Mazibuko. Wawungasho uliphinde 
ukuthi wayephelelwe amahlathi okucasha. USathane owayelokhu enaye ngezikhathi zonke 
wayengasabonwa nangalukhalo. UMaZikode yena wawumudla unembeza, kukuncane indawo. 

 

UMfundisi Sokhela nomkakhe babehleli kanye nezingane zabo ezitulweni ezazisemuva. 
Babezipholele nje, begcwele ukwethaba. Wawubabona ngisho emabunzini abo ukuthi 
kulotshwe inkazimulo yodwa kubo. 

 

Abazalwane ababephambi kwabo babelokhu bekhulumela phansi babuye bajeqeze ngakubo. 
Kwaba sobala ukuthi udaba okwakuyolalwa kukhulunywa ngalo elokufika kukaMfundisi 
Sokhela nomndeni wakhe ebandleni. Kambe nalo mfana okwakuthiwa nguSipho, washo 
ligcwele phama ibandla ukuthi nguye uMfundisi Sokhela owayemqaqele lawo mafindo 
kaSathane ayeboshwe ngawo? 

 

Lamemeza kakhulu ibandla lathi lifuna ukuthi inkonzo iphathwe nguMfundisi Sokhela. 
UMengameli washaya phansi ngonyawo wathi ayinakwenzeka into enjalo. Pho, abantu uma 
sebefuna ukuthi into yenzeke ngendlela efunwa yibo, bayazikhohlwa ukuthi bangobani. 
Bakhuza iziqubulo abazalwane, kwashuba isimo ebandleni likaNkulunkulu ophilayo. 
UMengameli nabaBhishobhi baphumela phandle ukuze bahlanganise amakhanda. 

 

Babuya emuva kwemizuzu emihlanu. Akuphelanga sikhathi esingakanani bengenile, 
kwaqhamuka intombazane eyayibonakala nje ukuthi izithwele. Yeza njalo yaze yayohlala 
yodwa emabhentshini ayesemuva. Yathi iqeda nje ukuhlala phansi leyo ntombazane babe 
bebuzana abazalwane ukuthi ingeyakuphi. Babenziwa ukuthi babeqala ngqa ukuyibona. 

 

Wethuka wagelekeqeka uMfundisi Mazibuko ebona leyo ntombazane. Wazizwa ephiswa 
umchamo omncane. Wasukuma khona manjalo wanikela endlini encane. UMaZikode wavele 
wangabe esazi ukuthi kwase kwenzenjani kumyeni wakhe. Abazalwane abakushayanga 
mkhuba ukusukuma kukaMfundisi Mazibuko. Bezwakala sebememeza bethi, “Mfundisi 
Sokhela! Mfundisi Sokhela! Mfundisi Sokhela!” Basho kanjalo isikhathi eside abazalwane. 
Wawubabona ngisho ebusweni ukuthi babekomele ukuzwa izwi likaMfundisi Sokhela. 
Bazama ukukhuluma nabazalwane abaBhishobhi, kodwa kwanhlanga zimuka nomoya. 

 

Wabuya uMfundisi Mazibuko endlini encane besamemeza abazalwane. Wayebonakala 
ebusweni ukuthi wayekhathazekile. Umama uMaZikode wakuphawula ukuthi kunento ethile 


eyayisiphazamise umyeni wakhe. Nokho akazanga ukuthi ngakube kwakuyini leyo.Ekugcineni 
uMengameli wathi uyamnika ithutshana uMfundisi Sokhela. Nokho wakubeka ngembaba 
ukuthi akasenandawo kuleli bandla elalenganyelwe nguye. Wathi kumele athi qaphu qaphu, 
angandi ngenkulumo engathi shu. 

 

“UMengameli ngumuntu omkhulu nengimhloniphayo,” kusho uMfundisi Sokhela ngalelo lizwi 
lakhe elindondayo, izwi elalenza abazalwane bangene endumisweni. Wabe eseqhubeka ethi, 
“Ngiyazi ukuthi abazalwane bafuna ngikhulume. Ngingemphoqe uMengameli wami, 
ohlonishwa ngisho phesheya kwezilwandle, ngenze into angahambisani nayo. Bazalwane, 
ningaphatheki kabi. Ngiyokhuluma ngelinye ilanga, uma sekufike isikhathi. Ngalelo langa 
ngiyonitshela ingonyuluka ukuthi lokhu okwenzeka kimi, kwabangelwa yini. Okwamanje 
anginawo amaningi. Nginibonga kakhulu ngokungeseka kwenu kulesi sikhathi esinzima 
ebengibhekene naso.” 

 

Inhlamba yaphambana emoyeni kunxashwa kunjeyaya, endlini yokukhonza. Base becasuke 
kuthi mabafe abazalwane. Kukhona nalabo abaze bamethuka uMengameli, basho nokusho 
ukuthi yena ucheme noMfundisi Mazibuko. Babecasukile abazalwane, behluleka ngisho 
ukuzenzisa. Phela uMfundisi Sokhela wagwetshwa nguye kanye uMengameli, lingakaqulwa 
nakuqulwa icala lakhe eNkantolo. Wazithathela yena mathupha isinqumo sokumxosha 
ebandleni. 

 

UMaNgema wayesedamane emeba ngamehlo umyeni wakhe. Kwakungathi uthi nje bengitheni 
kuwe Sokhela. Buka nje manje isiphithiphithi esesidalekile ngenxa yakhe. Yini nje engabe 
isalalelwa ngabazalwane uma sekunje? Ukufika kwabo sekuvele kwaphenduka idungamuzi. 

 

Le ntombazane eyangena emva kwesikhathi enkonzweni yathi lacu, yaqonda lapho kwakumi 
khona uMengameli. Kwakungathi kukhona eyayikuhlebela uMengameli. Waqheluka 
uMengameli, yasala yodwa isiphethe umbhobho. 

“Mina nginguBertina Nzimande,” isho izichaza leyo ntombazane. Yaqhubeka yathi, 
“Bengihlala efulethini elisePhoyinti. Kwenzeka-ke ngelinye ilanga ukuthi uMfundisi Mazibuko 
azibike kimi. Ngambuza ukuthi akashadile yini, wathi cha. Sathandana-ke, wangethembisa 


izulu nomhlaba. Ubengikhokhela bandla shame, efulethini ebengihlala kulo, kwaze kwaba 
iyebiwa imoto ayehamba ngayo. Ngelanga okwebiwa ngalo imoto yakhe, kwabe ngiyamgcina. 
Bengihamba ngimthungatha, ngibuza nabantu engihlangana nabo ukuthi ama kuphi amatekisi 
aya kwa-U, eMlazi.” 

 

Lalisashaqekile ibandla ukuzwa lezo zindaba ezihlasimulisa umzimba, zinyantise negazi. 
Kwakungathi yikhani liqala ukuyizwa imikhuba emibi kaMfundisi Mazibuko. Okuningi phela 
ayekwenza ePhoyinti base bekwazi abaningi ebandleni. 

“Ngikhuluma nje ngikhulelwe ingane yakhe uNathi Mazibuko,” kusho uBertina. Waqhubeka 
wathi, “Yikho nje lokho okungilethe lapha. Ngifuna nibe ngofakazi ukuthi ngizombophisa uma 
engasangishadi njengoba wayengethembisile. Ngibonga kakhulu baba ngokunginika ithuba.” 

 

UMengameli wavele wabamba ongezansi. Engazi ukuthi yini okumele ayisho, wabe esecela 
uMfundisi Mazibuko ukuba eze ngaphambili. Wasukuma uMfundisi Mazibuko, kuxega 
amadolo. Umkakhe wambuka ngamehlo ayebaswe ikloba lomlilo wenzondo. 

“Awuziphendulele Mfundisi Mazibuko kulokhu osekushiwo ngawe,” kusho uMengameli, 
ebhekise kuMfundisi Mazibuko.Waqale ngokukhala uMfundisi Mazibuko wayesethi, 
“Angiphiki lutho mina, Mengameli.” 

“Ngamanye amazwi uyalivuma icala obekwe lona?” kubuza uMengameli. 

“Bengingakabekwa cala, Mengameli,” kuphendula uMfundisi Mazibuko sakwedelela. 

“Sengathi ubuye ulibale ukuthi mina ngingakuxosha khona manje lapha ebandleni,” kusho 
uMengameli sekuthi akaqhume saka. Waqhubeka wathi, “Indlela yokuphendula umuntu 
onesikhundla esingangesami leyo?” 

 

“Ngiyaxolisa Mengameli uma ungizwe kabi,” kushweleza uMfundisi Mazibuko, ebona naye 
ukuthi uphaphalazile. Aqhubeke athi, “Ngiyabona kwenza ngoba nami ngisathukile.” 

“Cha, sengiyezwa-ke manje,” kusho uMengameli. Waqhubeka wathi, “Uyawazi-ke ukuthi 
uthini umgomo waleli bandla mayelana nokuphinga.” 

“Ngiwazi kahle kakhulu, Mengameli kodwa…,” akabange esaqeda uMfundisi Mazibuko ngoba 
uMengameli wamngena emlonyeni. 

“Uthini umgomo waleli bandla mayelana nokuphinga?” kubuza uMengameli, echaya izandla. 
 

“Uthi yonke into inesikhathi sayo,” kuphendula uMfundisi Mazibuko ngendlela ethandwa 
nguye, “abaketula abanye ezikhundleni bayongqongqa emlilweni wesihogo sikaSathane.” 

“Usho ukuthi mina ngiqonde ukukuketula esikhundleni sakho soBufundisi?” kubuza 
uMengameli esevutha bhe, “kanti akusiyo yini imisebenzi yakho yokungcola ekuketulayo 
kulesi sikhundla?” 

“Asizwani impela nje, Mengameli,” kusho uMfundisi Mazibuko, “engikushoyo mina ukuthi 
yimina engaketula uMfundisi Sokhela ukuze kubonakale sengathi udlwengule umkami. 
Udokotela owabhala ukuthi udlwengule umkami, ngamthenga ngoba ngigaqele isikhundla 
sobufundisi. Impela ngiyazisola ngesenzo sami esibi. Ngangingazi ukuthi isiphetho sakho 
konke engangikwenza siyoba nje.” 

 

Wayengasakhali uMaZikode! Wawungaze ufunge ukuthi kufe umyeni wakhe. Kwakumele 
ajabule ngoba umyeni wakhe wayevukile emathuneni okufa, wazivuma izono zakhe. 
Kwakukuhle phela ngoba wayezofela eNkosini yokukhanya, embathe ingubo emhlophe qwa. 
Wonke umuntu wayeshaqekile. Akekho owayelindele ukuzwa le nto eyabe ishiwo 
nguMfundisi Mazibuko. Bazibuza abazalwane ukuthi wabe emone ngani umuntu weNkosi 
ukuthi wayengaze ambophise. Balubabaza ulunya lwakhe olwesabekayo. Base befisa ngisho 
ukumbamba ngezabo izandla uMfundisi Mazibuko, bathi ukumtitinya kancane. 

 

Kwezwakala ngomuntu wesimame owayekhihla esikaNandi. KwakunguMaNgema. Wayekhala 
kufanele. Konke nje kwakufana nephupho kuye. Wabheka phansi unomphelo. Wacabanga 
inhlamba ayeseke wamchapha ngayo umyeni wakhe ngoba ekholwa wukuthi wabe 
emdlwengulile uMaZikode. Ngakube kwakuyilo yini ukhalo lwezimpungushe ayethe 
bazohlangana kulo nomyeni wakhe lolu? 

“Ngicela ukuxolisa kuwo wonke umndeni wakwaSokhela,” kusho uMaZikode emva 
kokusukuma aye phambili, “ngiyazi ukuthi sanethwesa umthwalo onzima ngesakwenza kini. 
Umndeni wenu ubungahlakazeka, nibe wumhlambi kazelusile. Sikufanele ukujeza ngoba 
sonile. Sibizeleni amaphoyisa, azosibopha. Lo mhlaba esimi kuwo, awusifanele.” 

 

“UNkulunkulu usenixolele bantabami ngoba unizwile nizivuma izono zenu,” kusho uMfundisi 
Sokhela, “kungeze kwasisiza ngalutho ukufakana eziNkantolo sibe simunye kuKrestu. 
Ngamanye amazwi, ngiqonde ukuthi asikho nakancane isidingo sokuthi ningaze nibizelwe 
amaphoyisa. USathane udlalile ngani, wanenza ibhola lakhe. Beniboshiwe emaketangweni 
akhe. Manje seningabakhululiwe.” 

 

“Akabuyiselwe esikhundleni uSokhela!” Kwakumemeza abazalwane. UMengameli 
wayedidekile. Wasukuma khona manjalo wahlanganisa amakhanda nabaBhishobhi. Base 
bekhulumile abantu. Wayebezwe ngazo zombili. Wayengasiso isithulu. Izindlebe zakhe 
zazingenzima ukuba zikuzwe ukukhala kwabo. NjengoMengameli oqotho, walalela izwi 
labantu. Wabe esesithatha isinqumo esephusile. 

 

 

 * * * 

 

Ibandla lonke ngothi lwalo ledlula kuMfundisi Sokhela, lazomxhawula. Kwacaca impela 
ukuthi wayeyolala iklunyukile ingalo yakhe. Lalithokozile ibandla kwazise ukuthi lase lazi 
ukuthi uJesu useyiyo impendulo yezwe elonakele. Kuyiqiniso ukuthi wayesekhulumile 
uNkulunkulu. Kwahutshwa, kwadunyiswa ubukhulu baKhe. 

“Makabongwe Ongabonwayo!” kumemeza uS’busiso, owayengasazimisele nakancane 
ukunhlanhlatha emenweni yobumnyama. Waqhubeka wathi, “Ngiyambonga uSipho 
owangenza ngabona ukuthi ngale kobugebengu, likhona ithemba lempilo eyembethe ikusasa 
eliqhakazile. Umkhulu Simakade! Yiba nathi ngezikhathi zonke, usifundise ukuthethelela labo 
abasonayo.” 

 

“Ameni!” kuvuma uMfundisi Mazibuko, owayesefunde ngokuphelele ukuthi konke okufihliwe 
kuyokwembulwa. Wayesazi ngokuphelele ukuthi akumele nangengozi umuntu adlalele 
emlilweni waseZulwini. Icala ayelenzile lase laziwa yibandla lonke. Alibange lisaba yisifuba 
sakhe benomkakhe. 

 

UMaZikode akabange esasho lutho. Wasukuma waqonda kuMaNgema. Wambamba 
wamnkonkoshela. UMaNgema wamchilizela eceleni, ekhala. Kwacaca impela ukuthi 
ngeyamadoda kuphela edlulayo. 

 

UZinhle noNtokozo bamdonsela eceleni uyise. Kwakhuluma uNtokozo kuqala egcwele 
okukhulu ukuzisola wathi, “Uzokhumbula baba ukuthi ngenkathi sikuvakashele ejele, 
ngakhuluma amazwi aziswana kuwe. Ngiyaxolisa kakhulu baba ukuthi ngakubiza ngenja eyeba 
amaqanda akwamakhelwane. Akugcinanga lapho. Uzokhumbula futhi ukuthi ngabuye 
ngakubiza ngempisi eyembethe isikhumba semvu. Ngangenziwa ukungazi.” 

 

Kwathi ukuba aqede uNtokozo, kwathatha uZinhle wathi, “Kusukela namhlanje baba siyizo 
ngeqiniso izingane zakho. Ngiyajabula ngoba sengiyazi ukuthi awukaze nanini ube 
yisikhohlakali sendoda njengoba bese sikucabangela kanjalo.” 

 

Wamamatheka uMfundisi Sokhela, amehlo akhe esehlengezela izinyembezi. 

“Ngiyabonga mntanami. Ngiyabonga kini nonke bantabami, nakuwe mkami. Ngibonga 
uthando lwenu. Ngibonga ukuxolisa kwenu. Ngibonge leli thuba lokuba siqale impilo kabusha, 
sesiwumndeni osuqine kakhulu okholweni,” esho evula izingalo, bazivula nabo babambana, 
bekhala izinyembezi zenjabulo nenkululeko esakuzalwa kabusha emphefumulweni. 

 

 

 

 

 

 

 

 

 

 

 

 


