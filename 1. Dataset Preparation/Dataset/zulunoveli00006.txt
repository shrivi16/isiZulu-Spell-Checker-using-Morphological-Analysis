BENGITHI LIZOKUNA 


Inovelana yesiZulu 

Ibhalwe ngu 

Nakanjani G. Sibiya 


Nutrend 


Publishers 



Published by Nutrend Publishers 
14 Killarney Terrace, Pietermaritzburg, 3201 


All rights reserved. No part of this publication may be reproduced, 
stored in retrieval system, or transmitted in any means, electronic, 
photocopying, recording, or otherwise, without the prior permission 
of the copyright holder. Duplicating or photocopying of this publication 
is illegal and may lead to one being charged and prosecuted. 

First published 2006 

ISBN 10-digit: 1-920189-70-X 
ISBN 13-digit: 978-1-920189-70-9 

Printed by: Interpak Printers (Pty) Ltd, Pietermaritzburg 


ISETHULO 
 
o 
yami yonke. 
Ngithi nje unwele olude! 



NGAPHAMBI KWENDABA 


Wayesesithathile isinqumo uMhlengi. Empeleni wayekade asithatha, 
eminyakeni eminingi edlule. Umehluko nje namuhla ngukuthi 
wayesenqume ukwenza okuthile okuphathekayo mayelana nesinqumo 
sakhe. Kwakumcacela ngempela manje ukuthi kwakungasekho ukuphindela 
emuva. Nanxa ayengawungabazi umqansa owawumgqolozele emehlweni, 
wayezizwa ekhululekile ngaphakathi. Ekugcineni ayesezofezeka 
amaphupho akhe eminyaka. Ekugcineni wayesezokhululeka, aphile 
impilo okwase kuyiminyaka ayilangazelela. 

Waphinde waligqolozela ithikithi lebhanoyi. Lalisasho khona kanye ukuthi 
kufanele agibele alibangise eKapa ngesonto elizayo. Wezwa luthi heqe 
uvalo uma ecabanga indaba yaseKapa, ikakhulukazi indaba yesibhedlela 
esinochwepheshe ayesebeke ithemba lakhe kubona. Wazizwa zicweba 
izinyembezi uma esecabanga injabulo nenkululeko ayezoba nayo uma 
kuphumelele konke lokhu. Wayengangabazi ngokuthi ayezophumelela 
amaphupho akhe. Baningi abantu abanjengaye abase besizakele kulesi 
sikhungo esasidle ngokumba eqolo. Okwakuyinkingana yikho nje 
ukuthi kufanele kulindwe isikhashana ngaphambi kokuba kuqinisekwe 
ngokuthi konke obekuzanywa kuphumelelile. Wayengenankinga-ke 
uMhlengi ngendaba yalezi zinyanga ezilindwayo. Miningi le minyaka 
ayilindile. Beziyini-ke izinyangana? 

Yebo, kaziyilutho izinyangana okufanele azilinde. Kayisho lutho le 
mali engaka okufanele ayikhokhe, aseyiqongelele isikhathi eside 
kangaka. Kabusho lutho ubuhlungu umzimba osazodlula kubona 
uzejwayeza, uzilungiselela impilo entsha. Impela konke kakusasho 
lutho. Okubalulekile nje manje ngukuthi enze lokhu abehlele 
ukukwenza namuhla. 

Nebala waphuma efulethini lakhe emva kwemizuzwana. Nanguyana 
eseqonde efulethini okuhlala kulo uNontobeko. Ubemtshelile ukuthi 
uyeza, ngakho-ke umlindele. Lumuthi nke uvalo uma esecabanga 
ingane yabantu enhle isimanga. Yeka ukumthanda kwayo! 

Aluzibe uvalo, abambe ikheshe enyuke njalo aze ayokwehla phezulu. 
Ashaye kancane eseqonde kwaNontobeko, afike emnyango angqongqoze 

 



ngezinedumbe. Imvulele bandla ingane yabantu, imbingelele ngobuso 
obuchachambile obuphuphuma injabulo. 
“Sawubona s’thandwa,” kusho uNontobeko evula izingalo, esondeza 
izindebe esefuna ukuqabula esithandweni sakhe. Ethuke athi dlengelele 
nokho uma ebona isithandwa sakhe sibanda nje, simedlula simshiya 
ethothongene emnyango, siyoma eduze kosofa. 
“Kwenzenjani Mhlengi?” kubuza uNontobeko ngokumangala esondela 
kuMhlengi ngokungabaza. 
“Eyi, yindaba ende Nontobeko, kangazi nokuthi ngingayiqala kanjani,” 
esho ngokubhocobala ehlala kusofa. 


Amlandele noNontobeko esezihudula, ahlale eceleni kwakhe, azame 
ukwelula isandla efuna ukusibamba bandla isithandwa sakhe. 
Singasinaki isandla esikhishwayo isithandwa, kunalokho sigobodise 
ikhanda, sidonse umoya kakhulu. Emva komzuzwana siliphakamise 
ikhanda, simgqolozele ngacweba izinyembezi uNontobeko. 
“Ngicela ukuqala ngokuxolisa Nontobeko.” Liyahhedlezela 
iphimbo. 
“Uxoliselani Mhlengi? Kwenzenjani?” ebuza ehlahle amehlo. 
“Mh, kunzima,” ewudonsa kakhulu umoya, enikina ikhanda. 
“Hhayi bo, kanti yini kangaka Mhlengi wami?” 
“Kangazi ukuthi ngizoyiqala ngithini le ndaba.” 
“Ndabani leyo?” 


Akazange aphendule uMhlengi, kunalokho wasukuma washaya kancane 
eseqonde ngasewindini. Wafike waphenya ikhethini, wagqolozela 
laphayana ezansi olwandle olwalugubha amagagasi aluhlaza cwe, 
phezu kwawo kundizandiza izinyoni, zibhakubhakuza amaphiko azo 
ngenkululeko sengathi ziyamgabisela. Wayihalela inkululeko yazo, 
kwamcacela ukuthi naye kwakufanele edlule kulobu bunzima ukuze 
akhululeke ekugcineni. 


Wacabanga inkululeko qede waphenduka wasigqolozela isithandwa 
sakhe esasilokhu sidabukisa kusofa, simbuka ngokumangala. 
“Nontobeko,” esho ngelidabukisayo. 
“Ngilalele,” embuka ngokwexwaya. 
“Kakuhambi kahle,” esho ehlala kusofa, maqondana noNontobeko. 
“Yini s’thandwa sami?” 


 



“Nontobeko, kufane si…kufanele…” Abindeke bandla. 
“Ngilalele Mhlengi,” kubeka uNontobeko ngesineke. Abone uMhlengi 
ukuthi akukho okunye ngaphandle kokuthi aluphihlize njengoba 
lunjalo udaba. 
“Nontobeko, kuyabheda.” 
“Kubhedani?” 
“Kufane… kufanele sehlukane.” 


Kube sengathi uyaphupha uNontobeko. 
“Ini? Kangikuzwa Mhlengi. Uthini?” 
“Ngithi ngicela sehlukane,” esho ngamahloni. 
“Sehlukaneleni?” Usebuza ngolakana uNontobeko. 
“Mh, yindaba ende bandla,” ephendula eshalaza. 
“Kawusangithandi yini Mhlengi?” ebuza ngezinyembezi. 
“Ngiyakuthanda. Into nje…” 
“Into nje usuthole omunye?” 
“Kakunjalo Nontobeko. Kakunjalo neze.” 
“Pho yini ufune ukuba sehlukane?” 
“Kunzima Nontobeko. Kakulula ukuba ngichaze. Mhlawumbe ngelinye 
ilanga ngiyokwazi ukukuchazela. Okwamanje engikucelayo nje 
ngukuba usamukele bandla isicelo sami.” 
“Kangikuzwa Mhlengi. Kangikuzwa…” Idazuluke kakhulu manje 
bandla intokazi. 


Abe yisigodo nje uMhlengi, angazi ukuthi uzokwenzanjani. Azizwe 
sezigcwala amehlo nakuye izinyembezi. 
“I’m very sorry Nontobeko.” 
“Yeka ukukuthanda kwami okungaka Mhlengi!” 
“Ngiyaxolisa bandla. Maybe one day I will be able to...” Abindeke 
bandla, zimxake izinyembezi. 
“Hawu Mhlengi, ngiyazisa ngothando olungaka ebengikuthanda 
ngalo.” 
“Ngiyaxolisa bandla. Ngiyethemba ukuthi uyokwazi ukungixolela 
ngelinye ilanga. Okwamanje ngisacela ukuvalelisa bandla,” esho 
eqonda emnyango, evula isicabha ngezinedumbe. 
“Uthando olungaka bakithi!” kusaqhubeka uNontobeko nokumpongoloza 
kalusizi. 


 



“ Goodbye Nontobeko. Ngiyaxolisa ngakho konke,” esho evala 
umnyango. 
“Uthando olungaka bakithi!” kubalisa uNontobeko kungasaqondakali 
noma uyakuzwa yini ukuvalelisa kukaMhlengi. 


Samphelezela njalo isililo sikaNontobeko uMhlengi ngenkathi 
eyongena ekheshini, waciphiza inkinobho, lehla naye njalo laze 
layombeka ezansi. Samnakashela nangenkathi esesemotweni leso sililo, 
walokhu elizwe njalo iphimbo likaNontobeko ebalisa ngobukhulu 
bothando abethanda ngalo uMhlengi. Wazizwa zibuya ngamawala 
uMhlengi izinyembezi, wazama nokho ukuziqinisa, wayidumisa 
imoto, yachusha edolobheni, yayiqeda imigwaqo yeTheku, yaze 
yabamba omkhulu obheke eNingizimu, yaqonda njalo iyokwedlula 
isikhumulo sezindiza kwesobunxele, yashosholoza njalo isihamba 
ngothelawayeka manje, iyodlula koManzimtoti, koMgababa, Mzinto, 
yebo yawagudla amathafa amahle isimanga, aphululwa ngumoya 
wolwandle oluluhlaza laphaya ezansi. 

Akabubonanga bonke lobu buhle uMhlengi ongqondo yakhe yayithatha 
ibeka. Izinyembezi ezazide ziqathaka emehlweni zaziphelekezelwa 
wuvalo olwalulokhu lumnakashele lumbhaxabula uma ecabanga 
uyise. Wo, uyise madoda! Wayezombhekelwa ngubani nje bakithi? 
Udaba olungaka aluqale ngaphi nje? 

Wayezibuza eziphendula umfo kaHlomuka, ingamile belu imoto, 
imsondeza kuyise. Nansi manje ishushuluza iyodlula ePortshepstone. 
Nansiyana isiqhamukela koMargate. Nakho isikoSouthbroom. 
Yahamba ibangana yachezukela kwesokudla, yashaya kancane manje 
kulo mgwaqo omncanyana oyibhuqu. Sekuyabonakala manje kubo. 
Luyazenzela manje uvalo. Kumele aziqinise nokho. Yize uvalo, 
inqobo yisibindi! 

Wayesazitshela lokho nangenkathi eyongena ngesango, emisa imoto 
egcekeni. Wayesemile kuvulande uyise embuka ngamehlo achichima 
injabulo. Yanele yama egcekeni imoto wasondela uHlomuka omkhulu, 
waphakamisa izinyawo esejahe ukuzobingelela uzinyobulala wakhe 
bandla. Wayegajwa yinjabulo njalo nje uma eyibona indodana yakhe 
eyayisuke imkhumbuze unina owayeshone eminyakeni eminingi 

 



edlule. Empeleni wayeshonele esibhedlela ngenkathi ebeletha yena 
uMhlengi lona oseyindoda engaka namuhla. Wayecishe wamelwa 
yinhliziyo uNgidi ngenkathi ezwa ukuthi umkakhe ushone ebeletha, 
kodwa ingane yasinda. Waduduzwa yikho nje ukubona isibutubutwana 
sendodana ayefunge zisuka nje ukuthi uyoyinakekela ngakho konke 
okusemandleni akhe. 


Nebala wayeyikhulisile indodana, esefunge nangokuthi ngeke aganwe 
ngoba esaba ukuthi uzosuke aganwe wuhlanya oluzohlupha indodana 
yakhe eyigugu kangaka kuyena. Wayebambelelile esifungweni sakhe, 
wawa evuka nendodana yakhe, yakhula yaze yayindoda esihamba 
ngalolu nyonyovu olungena ngesango. 
“Hlomuka omkhulu,” kwakubingelela yena uNgidi exhawula indodana 
yakhe ngenkathi bengenisana endlini. 
“Yebo sawubona baba,” kuvuma uMhlengi echobozela. 


Washeshe wabona uNgidi ukuthi kukhona okudla indodana yakhe. 
Ukuze ayenze ithi ukuncibilika, wabona kungcono ukuba kube 
nguyena oyiqala ngezindaba ezimnandi. 
“Ndodana,” esho eyigqolozele emehlweni. Iqhubeke nokushalaza. 
“Baba,” ivuma ishalaza ichoba izinzipho. 
“Ngenkathi ngikushayela ucingo emini bengifuna ukukutshela ukuthi 
kunesipho engikuthengele sona.” 
“Isipho?” kubuza uMhlengi ethukile. 
“Yebo, isipho ndodana. Uyafuna ukusibona?” 
“Ye…yebo…kodwa bengicela ukusho lokhu engize ngakho kuqala,” 
esho ngelihhedlezelayo. 


Ngisho ukumnaka uyise. 
“Sizobuye sikuxoxe lokhu oze ngakho. Sukuma ngiyokukhombisa 
isipho sakho,” esho elula ingalo embamba ngesandla umfana wakhe 
bephuma behluthulela beyongena emotweni kaNgidi. 
“Wo, ngiyabonga ndodana. Ngibonga ikakhulukazi impilo. Uyazi 
ukuthi sakuthola kanzima kanjani sinonyoko, sesihambe inqwaba 
yodokotela, abathandazi, izinyanga, sizama ukuthola umntwana….” 
esho ngomunyu. 
“Ngiyazi baba,” ebamba izinyembezi. 
“Sajabula nonyoko mhla sizwa ukuthi uyeza. Ngiyakhumbula nje 


 



ngishayelwa ucingo kuthiwa useyasikwa, uphuthunyiswe esibhedlela. 
Ngiyayikhumbula injabulo enganginayo sengijahe ukufika esibhedlela 
esebeletha ngimbone, ngibone nengane yethu. Ngangingenandaba 
nokuthi kwakuzoba mntwana muni. Uma nje sasithole ingane. Ngafike 
ngacobekela khona nokho sengizwa ezibuhlungu ozaziyo nawe.” 
“Mh, ngiyazazi baba,” isho ngomunyu indodana. 


Ngesikade babuyela emotweni baphindela ekhaya. Bafika ekhaya 
bangena endlini qede bayohlala endlini kaNgidi yokufundela, umame 
osizayo waletha itiye namakhekhe abebhakwe ngoba kuhlinzekwa le 
ndodana esalokhu ibhocobele nje. 
“Ake ngizwe-ke Hlomuka ukuthi wena ubungiphathele ziphi,” esho 
emamatheka kancane, eyibukisisa indodana yakhe elokhu ijuluka 
ubala lapha eduze kwakhe. Yake yathula isikhathi eside indodana 
igqolozele phansi. 

 



“Kwenzenjani mfana wami?” sekubuza uNgidi esethukile manje. 
“Baba, uyangithanda?” 
“Ungawubuza kanjani lowo mbuzo ndodana?” 
ebuza ngokumangala. 
“Ungithanda unconditionally?” 
“Yebo ndodana. Ukubuziswa yini lokho?” 
“Ukuthi le nto engizoyisho is going to test the unconditional love 
othi ungithanda ngalo.” 
“Usuyangidida ngempela-ke manje ndodana. Ukhuluma ngani?” 
“Baba,” edonsa umoya egqolozele uyise. 
“Hlomuka,” kusho uNgidi egqolozele indodana yakhe. 
“I am gay…” esho ngomunyu ebamba izinyembezi. Kube sengathi 
usakazwa yizulu uNgidi, ethuke kuqhaqhazele umzimba wonke. 
“Ini? Uthini Mhlengi? Uthi unjani?” ebhavumula ngolaka, esukuma 
eyengama indodana yakhe. 
“Kunjalo nje baba. I’m very sorry,” esho ebihlika ekhala. 
“Yini lena ongenza yona Mhlengi? Yini lena ongihlolela yona?” 


Wazama ukuchaza bandla uMhlengi, kwanhlanga zimuka nomoya. 
“Phuma uphele lapha emzini wami.” 
“Ngiyaxolisa baba. Kakukho nto engingayenza ngoba…” 
“Ngithe phuma uphele lapha emzini wami. Ngale kwalokho ngizokhipha 
isibhamu ngikusakaze ubuchopho ngaso, ngiboshwe kube kanye. 
Phuma-ke. Phuma!” 
“Usale kahle baba. Bengikutha…” 
“Ngithe phuma! Ungaphinde ubeke umconjwana wakho lapha emzini 
wami!” 


Nebala aphume bandla uMhlengi aqonde emotweni yakhe. Ngaphambi 
kokuba angene kuyona wake waphenduka wasibuka isithabathaba 
somuzi wakubo. Ingabe wayesewubuka okokugcina yini? Wazizwa 
ziwohloka izinyembezi. Zase zigobhoza ngenkathi engena emotweni 
eyidumisa isuka kancane inyobozela sengathi izwelana naye kukho 
konke lokhu. Yahamba njalo yabamba umgwaqo ebifike ngawo, 
yashosholoza njalo yalibangisa eThekwini. 


Wafika eThekwini ekhathele eyingcuba uMhlengi. Wazama bandla 
ukulala nanxa kwakungavumi, ingqondo ilokhu ibukeza izehlakalo 


 



zosuku. Wavuka ekuseni sekungconywana, waqhubeka namalungiselelo 
ohambo lwakhe. Kwakukuningi okwakufanele akulungise. Nokho 
kuningi ayesekwenzile kulezi zinyanga ezedlule. Kwathi kuyophela 
isonto wayesekuphothule konke, ikakhulukazi okuphathelene nemoto, 
ifulethi, njalo njalo. Kwathi kuqambe kufika ilanga lokuhamba wayesemi 
ngobumo. Nanguyana ebamba itekisi ize iyombeka esikhumulweni 
sezindiza. Nanguyana ebambe umugqa. Nampayana sebehlabe uhele 
beyongena ebhanoyini. Nantiyana lisuka liphakama kancane kancane 
ligcina ngokuyoshona emafini. 

Hhayi, kwahamba kahle konke ayekuzele eKapa. Babonana nodokotela 
ababezomhlinza. Bamchazela konke, bamnika konke okwakuzodingeka. 
Emva kwezinsukwana waqalwa umsebenzi, kuqalwa ngezitho ezimbalwa 
zomzimba, kugxilwe kakhulu kuma-hormones okuyiwona ayeneqhaza 
elikhulu ekwenzeni izinguquko emzimbeni. 

Sahamba isikhathi. Washa umsebenzi. Yayilokhu iphumile nje 
imali. Yayingamkhalisi nokho ngoba wayesezibona izinguquko 
ayekade eziphupha yonke le minyaka. Ngemva kwezinyangana nje 
wayeseqala ukuba ngumuntu wesifazane nje bo osho ngezwi elithanda 
ukuba yisihoshwana. Kwathi kuyophela eziyisithupha wawungeke 
usamfanisa ngisho nihlangana emgwaqeni. Ayeseqalile ukumlandela 
amakhwela ezinsizwa uma edlula. Konke lokhu kwakwenziwa ngukuthi 
wayeseguqukile esengenhle intokazi lena. 

Yebo, imali kayiluthezi olumanzi. Nakuyena kwakube njalo, ikakhulu 
ngenkathi sekufanele abe nomazisi omusha nezinye izinto eziningi 
ezisemthethweni. Wavele wakhipha imali eshisiwe, wamthola umabhalane 
emnyangweni seZasekhaya owamlungisela konke. Okunye-ke kwaba 
wubala nje ukukwenza, owayedinga ukufunjathiswa wayenikwa imali 
avale umlomo, kuphele ngetswayi. 

 



Nanxa ahlala unyaka nengxenye eKapa, eseyintokazi enhle enguMahlengi 
Ngidi, inhliziyo yayilokhu isemuva eThekwini. Yikho nje waphinda 
wazibona futhi esenza amalungiselelo okuthola indawo yokuhlala 
eThekwini nendawo yokuqhuba ibhizinisi lakhe lokucwala izinwele 
elalidle ngokuchuma, kunanezinhlelo ayesenazo zokuqala amanye 
amabhizinisi esebenzisa amathuba avulwe nguhulumeni ukuzuzisa 
abasifazane abamnyama. Yikho nje azibona esebamba indiza futhi, 
inyuka naye njalo iyoshona emafini ize iyombeka eThekwini kubantu 
ababemazi kudala, abase bengaphika ukuthi nguye lona osehlinzwe 
qede waphenduka isiphalaphala sentokazi enguphumalanga sikothe! 
Hhayi, imali! 

 



ISAHLUKO SOKUQALA 


Wayengakuzwa konke uXolani okwakukhulunywa lapha emhlanganweni. 
Kwakuwumhlangano obalulekile lona, kucotshelelwana ngamasu 
okuthuthukisa osomabhizinisi, ikakhulu labo ababencintshwe amathuba 
phambilini. Okwakugcizelelwa kakhulu yikho ukuthi osomabhizinisi 
abamnyama kufanele bavule amehlo, bahlome ukuze iNdebe yoMhlaba 
ka-2010 ibafice bemi ngobumo. Naye uXolani wayeze lapha ngenxa 
yokuba ngumnikazi webhizinisi elalichuma ngesivinini esikhulu, 
elisungule ngokwelekelelwa ngumkakhe ezinyangeni ezimbalwa 
ezedlule. Kuningi okwakusafanele akufunde ukuze lidlondlobale 
ibhizinisi, kokunye kuze kufike ezingeni lokuthi nomkakhe ashiye 
phansi emsebenzini awenzayo, bazobambisana lapha ebhizinisi. 
Yikho kwakubalulekile ukuba alalelisise lapha, ukuze konke akuzwile 
afike akuxoxele umkakhe ekhaya kusihlwa, babonisane ngokuthi 
bangakusebenzisa kanjani ebhizinisini labo. 

Wazama kona uXolani ukuyigxilisa ingqondo yakhe kulokho 
okwakushiwo yizikhulumi ezahlukehlukene. Lutho ukugxila ingqondo, 
amehlo kawaze anamathela esikhulumini, kunalokho ahamba njalo, 
aze ayohlala kule ntokazi ehleli ngaphesheya, elokhu ibhale njalo, 
kucaca nje ukuthi kayizile ukuzoganga lapha, ifuna ukuzuza ngempela 
kukho konke okuxoxwa ngakho lapha. Wayelokhu eyigqolozele nje 
uXolani, eyisusa phansi eyikhipha phezulu, kuya ngokuya kugxila 
kuye isifiso sokuba okungenani ezwe iphimbo layo nje bakithi. 

Kwaba sengathi umphathi wohlelo uyasizwa isifiso sakhe, wamemezela 
ukuphela komhlangano, egcizelela ukubaluleka kokuba izethameli 
zomhlangano zazane ukuze zikwazi ukwelekelelana uma kuvela 
amathuba ebhizinisi. 
“Ngeke kukuyise ndawo ukuba ngunkom’edla yodwa. Networking is 
crucial uma ufuna ukuba ne-success,” kuqeketha yena belu usihlalo 
owayengadeli kahle engafakanga igama lesiNgisi enkulumweni 
yakhe. 

Akabange esalidedela ithuba uXolani, waqonda kuyo intokazi, welula 
isandla eyibingelela. 
“Sawubona dadewethu,” exhawula esibambisisa isandla eyigqolozela 

 0 



emehlweni intokazi. 
“Sawubona,” ivuma ngezwi elithanda ukuba nebhesi, ithi ukumamatheka. 
Kuthi heqe uvalo kuXolani. Kade kwagcina ukumenza lokhu. 
“Mina nginguXolani. Xolani Mpanza.” 
“Thabekhulu,” imamatheka futhi. Heqe uvalo futhi kuXolani. 
“Mina nginguMahlengi. Mahlengi Ngidi,” isho ikhipha ikhadi 
lebhizinisi ephaketheni lehembe. 
“Hlomuka,” emukela ikhadi entokazini, naye ekhipha elakhe eyinika 
eyigqolozela ngenkathi ilemukela, ilibukisisa. 
“Hhayi, sengathi kuningi okuzosihlanganisa…” 


Kuthi akasangane uXolani. 
“Awu, usuyabhuqa-ke. Umuntu onebhizinisi lama-bed and breakfast 
engabe ehlanganaphi nje nomuntu onenkampani esacathula yokuthutha 
izimpahla njengami nje?” ebuza ehleka ngenkathi belandelana 
beyobamba umugqa oya ekudleni. 
“Ngeke wazi, kusemhlabani lapha.” 
“Ungasashongo mntanomuntu,” eqhuba eyibuka futhi intokazi. 
Usalokhu eyibuka nangenkathi sebehleli phansi, sebedla. 
“Hhayi bo, ungibangela amahloni manje,” isho ngokuhleba, imuthi 
laphalazi ngamehlo athambile. 
“Usho ngani?” ebuza ngokwethuka. 
“Bathini kodwa abantu uma ungibuka kangaka?” 
“Ngiyaxolisa, kangizenzi. Kusobala ukuthi kuyofanele sibonane bengekho 
abantu ozolokhu ukhala ngokuthi bakubangela amahloni.” 


Ivele imuzibe ngokuqhumisa uhleko oluncane intokazi, qede icele 
uxolo ithi kukhona esamphuthuma etafuleni elingaphesheya. Asale 
endwazile uXolani ezibuza eziphendula ukuthi yini lena emehlelayo 
namuhla. 
“Angathini nje bakithi umkami uma engezwa ukuthi...?” Anikine 
ikhanda, aqalaze iwashi. Sesihambile isikhathi, sekufanele anyakaze. 
Afikelwe ngumqondo wokuthi alishiye phezu kwetafula ikhadi 
alinikwe yilo Mahlengi osemenza ashaywe wuvalo olwagcina 
ukumshaya kudala eseyinsizwa, engakaganwa. Nebala alikhiphe 
ikhadi ephakatheni, kubuye kwale nokho, aliphindisele ephaketheni, 
aqonde emnyango. Athi ukuqalaza nokho ngaphambi kokuba aphume, 
amehlo awazungezise amatafula onke, nebala ambone uMahlengi emi 


 



nenye intokazi laphayana kubonakala nje ukuthi lukhulu luyaxoxwa. 
nke futhi uvalo kuXolani. 


Lusamshaya nangenkathi eyongena emotweni, eyishaya izula iqonde 
ehhovisi lebhizinisi lakhe elisedolobheni. Azame ukuziba ngokuba 
matasatasa, ezitshela ukuthi lo mfanekiso kaMahlengi uzocisheka 
engqondweni. Cha, azame kona ukugxilisa ingqondo ezintweni eziningi 
zebhizinisi. Kucace nokho ukuthi hhayi, kakuhlangani, kunalokho 
uselokhu enza amaphutha nje. Osekumxaka ngukuthi usenqena nokuya 
ekhaya manje. Hhayi, imihlola lena madoda! 


Anxaphe, anikine ikhanda. Ahlale ehhovisi, elokhu endwazile nje. 
Sihambe isikhathi. Sihambe isikhathi. Abuke iwashi, anxaphe. 
Azibone esefake isandla ephaketheni futhi, aphinde alikhiphe 
ikhadi eselithanda ukushwabana manje ngenxa yokulokhu libukwa. 
Aligqolozele, anikine ikhanda. Azibone eselule isandla, wathatha 
ucingo, wachofoza inamba ebhalwe ebusweni bekhadi. Kubuye kuthi 
akalubeke ucingo lusakhale kanye nje ngale, kubuye kwale nokho, 
aluyeke luqhubeke lukhala ngale. Useqala ukujuluka manje ngenxa 
yexhala. Ajuluke kakhudlwana nokho uma esezwa ukuthi luyabanjwa 
ngalena ucingo. 
“Hello,” kusho iphimbo ngalena. Heqe futhi uvalo kuXolani. 
“Sawubona,” ebingelela ngesizotha. 
“Sawubona,” kuvuma iphimbo ngalena. 
“Ngicela ukukhuluma noMahlengi.” 
“Nguyena lona okhulumayo,” lisho sakunqikaza iphimbo lale ntokazi 
elithanda ukuba yisihoshwana. 
“Kangizethule-ke. Mina Mahlengi nginguXolani Mpanza, besinawe 
emhlanganweni wosomabhizinisi aba…” 
“UXolani Mpanza? Lona ebesinaye e…?” kube sengathi iphelelwa 
ngamazwi intokazi. 
“Yebo, lona obehleli etafuleni elilodwa nawe, othathe ikhadi lakho 
lebhizinisi emva komhlangano,” kuchaza uXolani ngeligcwele uvalo, 
engasazi noma intokazi isayikhumbula yini le mininingwane azama 
ukuyichaza. 
“Sengiyakhumbula, sengiyakhumbula, lona ongumnikazi weThabekhulu 
Courier Services” isho ngeliphelezelwa wuhleko oluncane 
intokazi. 


 



Kudlule umzuzwana, aqhube ngesineke uXolani. 
“Sehlukane singasavalelisananga.” 
“Kufanele, bekuphithizela.” 
“Ave ibe buhlungu inhliziyo yami.” 
“Ngani?” ibuza ngelinexhala intokazi. 
“Bengisafisi ukuxoxa nawe, ukukwazi kangconywana. Yilokho 
okungenze ngakushayela ucingo manje. Kangazi noma...” Lubuye 
lume ngezinyawo uvalo. 
“Awu, cishe wangibulala ngovalo. Bese ngethukile uma uthi uhambe 
uphatheke kabi. Bese ngithi hleze kukhona engikuphoxe ngakho,” 
isho ihleka ngesizotha intokazi. 
“Awu, ingaphoxa ngani nje intokazi enhle njengawe nje? Kanti 
kakuthina esiphoxayo njengoba sengicela nokukubona nje?” esho 
ngamahlonyana axube uvalo uXolani. 
“Nini?” 
“Khona namuhla, uma kungenzeka.” 


“Khona namuhla?” ibuza ngokumangala. 
“Impela bandla, uma kungenzeka,” kuncenga uXolani 
ngamahlonyana. 


Cha, bavumelana ngokuthi bazobonana ngehora lesikhombisa. 
Bavalelisane qede ahluthulele ehhovisi uXolani, angene emotweni 
ayishaye izule isiqonde lapho uMahlengi ethe uhlala khona. Uhamba 
endleleni nje ulokhu ewubukeza ngengqondo umfanekiso kaMahlengi 
nephimbo lakhe elizothile elimenza ashaywe ngoluncane uvalo. Hhayi, 
aluzibe lolu valo olumenza angakhululeki nakancane. Ayibhule imoto, 
ichushe edolobheni. Emva kwesikhashana esingatheni wazibona 
esefikile kule ndawo abeyalelwe kuyona. Nesikhathi usibambile 
impela, kwazise akezwani nokulinda, buka nje ngoba nomkakhe 
ukwazi kahle ukuthi… 


Kwathi akashayeke phansi uvalo uma ecabanga indaba yomkakhe. 
Indaba kaMahlengi isimsanganise ikhanda ngempela waze wakhohlwa 
ukuthinta umkakhe asho ukuthi uzophuza ukubuya. Ukushaywa 
luvalo kwamenza wakhipha umakhalekhukhwini wamshayela bandla 
umkakhe, engazi nokuthi uzoqala athini nje uma exolisa. 
“Hello,” kuphendula uLungile ebhocobele. Kumcacele uXolani ukuthi 
lugcwele ulwandle. Kuthuleke umzuzwana kungekho okhulumayo. 


 



Aze azijube uXolani. 
“Ave ngixolisa sthandwa, sekusuke kwavela isidumo lapha….” 
“Kawusangitsheli ngani pho?” 
“Ngizokhuluma iqiniso nje, ngivele ngakhohlwa nya. Xola Gcwabe 
wami,” kuzincengela uXolani ebamba eyeka. 
“Unesibindi Xolani.” 
“Ngiyaxolisa s’thandwa.” 
“Unesibindi sokuxolisa ekubeni mina usungilindise ubala lapha. Lo 
mcimbi obekufanele siye kuwo?” 
“Umcimbi?” kubuza uXolani seliqale phansi ukuduma ikhanda. 
Umcimbi? 


Ezwakale edonsa umoya kakhulu uLungile. 
“Xolani,” esho ngesineke. 
“S’thandwa?” esabela enkwankwaza. 
“Usuyaphuza yini futhi?” 
“Lutho, ubuziswa yini?” ebuza emangele. 
“Usuqonyiwe yini?” 
“Mbuzo muni lowo Lungile?” ngolakana oluxube uvalo 
nokumangala. 
“Ngiphendule.” 


“Kangiqonyiwe. Ngingayenza kanjani into enjalo? Lungile, ngiyaxolisa 
bandla, ngizobuya ngokushesha nje uma ngiqeda lapha. Bekubalulekile 
bandla ukuba ngimbone lo muntu engine-appointment naye.” 
“Ngiyezwa. Ngizobona ngawe. Sengidabukela izingane zami nje 
ebeseziswenke ziconsa ngoba uyise ezethembise lukhulu,” kubalisa 
uLungile evalelisa eshiya uXolani ekhamisile ejuluka ubala. 


Wakhamisa umzuzwana uXolani, wanikina ikhanda, wadonsa umoya 
kakhulu, wakhipha iselula, wachofoza inombolo. 
“Sengilapha ezansi, ngizopaka lapha emgwaqeni. Ngibona sengathi 
kuphephile lapha,” esho ngelisagcwele ukudideka. 
“Kulungile. Ngizokuvulela-ke.” Nebala wayipaka imoto uXolani, 
wehla, welula isandla wacindezela inkinobho kuleli sango ayemi 
phambi kwalo. Lavuleka ngokushesha, wangena ehefuzela. Nanguyana 
esenyuka ngezitebhisi eqonde kule nombolo ayitshelwe nguMahlengi. 
Nebala wayithola, esalokhu ehefuzela belu. Wafike wangqongqoza 
esicabheni. Ngemva komzuzwana kwavuleka umnyango, kwavela 


 



ubuso obuhle obumamathekayo. 
“Ngena,” kusho le ntokazi ivula isicabha, imdedela ukuba angene. Wangena 
nebala uXolani, waqonda kusofa omkhulu owawusendlini. 
“Khululeka uhlale,” kusaqhuba yona intokazi imamatheka, ivala 
isicabha, ibuya iza kuXolani, imgubuzela ngefu lamakha aphambili 
eyayiziqhole ngawo. Isimi phambi kwakhe yabuye yamamatheka 
futhi, yanikina ikhanda, yelula isandla. 
“Kasibange sisabingelelana,” isho imxhawula isibamba umzuzwana 
isandla sikaXolani esasijuluka ubala. 


Amgabhe amahloni bandla uXolani, azibone eselokhu elihlome 
phansi lokho nje ikhanda. Kuze kuqhube yona futhi intokazi, isalokhu 
imamatheke njalo belu. 
“Ngisacela ukukunika okuphuzwayo. Ungathanda ukuphuzani?” 
“Lokho nje okuseduze,” kusho uXolani ezama ukumamatheka. 
“Kuningi okuseduze: ubhiya, ugologo, cider , draught , soft 
drinks….” 
“Hawu, unejoyinti yini kanti Mahlengi?” ebuza ehleka. 
“Hawu, yini ukungiphoxa, ngibukeka ngifanelwe yijoyinti? Kawusasho 
nethaveni-ke okungenani.” 
“Phela kuqalwa kancane, ngalo ijoyinti, kugcinwe sekuthuthukelwe 
komathaveni nomabha nomahhotela,” kusho uXolani ehleka. Kuthi 
akafe yinsini uMahlengi. 


“Kawukangitsheli njalo ukuthi uzophuzani. Mina ngiphuza i-whisky, 
iJameson,” isho ngokunganaki nje bakithi intokazi. Kumethuse 
kancane lokhu uXolani kodwa anganaki nje phela ngoba sekwandile 
ukuphuza kwabantu besifazane. Usemangazwa ngukuthi usezwa 
eba namahloni okusho ukuthi yena uphuza lokhu okuthambile nje 
okuwujusi noma unemenayithi. 
“Hhayi, singayishaya iJameson leyo.” 
“Usuyakhuluma-ke manje,” esho egegetheka eqonda ekhishini. Abuye 
nebhakejana elinamaqhwa, alibeke phambi kukaXolani, abuye aqonde 
kukhabhinethi, akhiphe umgxusha webhodlela. 
“Kangazi-ke noma izokulungela yini le deshi.” 
“Hhayi kayinankinga. Futhi-ke kangishayi kangako, ngukubeka 
umlomo nje ngiphelezele abaphuza ngempela.” 
“Qedela phela uthi njengoMahlengi nje,” esho egigitheka. 


 



“Hha, kangifuni phela ukulinyazwa nguwena lapha.” 
“Kanti-ke nami ngibeka wona nje umlomo, kakukho simanga esitheni 
engisiphuzayo.” 


Nebala yaziletha iziphuzo intokazi, yaphaka nokudla, kwadliwa, 
kwaxoxwa. Okugxilwe kakhulu kukho yilokhu obekuxoxwa ngakho 
emhlanganweni, nezintuba zamathuba okungafanele nakancane ukuba 
ayekwe ukuze bahlomule, ikakhulukazi ngo-2010. Baxoxa sengathi 
kade bazana. Ilokhu ikhipha ugwayi wayo intokazi ibhema, ibuye 
ithele ugologo wayo. NoXolani usezwa kumnandi impela ukuhlala 
lapha. Ngesikade aqalaze iwashi, ethuke agelekeqeke. 
“Hawu, isikhathi sesihambe kangaka?” esho esukuma evalelisa. 
“Kangikukhiphe ezinjeni -ke,” isho isukuma intokazi, imvulela 
umnyango iphumisana naye sebeqonde lapho uXolani epake khona 
imoto yakhe. Bafike bema isikhashana ngaphambi kokuba angene 
emotweni uXolani. 
“Uhambe kahle bandla, kangazi ukuthi ngingabonga ngithini 
ngokungivakashela kwakho,” esho emgqolozela uMahlengi. 
“Khululeka Mahlengi, yimina okufanele ngibonge.” 
“Ngiyabonga bandla. Uhambe kahle,” isho ivula izingalo imgona. 
Azivule noXolani, bagonane. Angene emotweni kuduma ikhanda 
uXolani, ayidumise, isuke ziye kakhulu. 


Akayizwanga nendlela ngenkathi ebheke kwakhe. Wayelokhu ebukeza 
konke ebebekuxoxa, uhleko ebebeluqhumisa nezingxoxo eziphusile 
zokubonisana ngamasu okuthuthukisa amabhizinisi abo. Okwase 
kuhlupha ngokulokhu kugqama nje engqondweni, ngubuhle bakhe 
uMahlengi lona. Awu, akushiwo nokuthi muhle umntanomuntu madoda. 
Acabange lobu buhle qede anxaphe kakhulu uXolani. 
“Nx, indaba yokujaha ukuganwa madoda!” 


Ukunxapha ngolaka lokhu kwamenza wayizamulisa kakhulu imoto, 
yahlaba kakhudlwana ngejubane. Ngomzuzwana nje wazibona 
esesesangweni kwakhe. Kwase kuthulekile, kumnyama yonke indawo, 
kucaca nje ukuthi bonke abantu balele manje. Walivula ngesinono 
esikhulu isango, wayingenisa imoto wayifaka egaraji, wangena endlini. 
Kwakusakhanya ekamelweni labo. Lwamuthi heqe uvalo esecabanga 
amacala akhe awenziswe wukusanganiswa uMahlengi, wagcina 


 



esekhohlwe nya yindaba yohambo ebebezoba nalo nomkakhe. 


Wangena enyonyoba ekamelweni. Nebala wayengalele uLungile, 
ehleli phezu kombhede egqolozele emnyango. 
“Sawubona bandla,” ebingelela ngamahloni. 
“Yebo,” evumela phansi. 
“Kawulele bandla?” ebuza eshalaza. 
“Bengingalala kanjani ungafikile? Phela mina nginendaba nawe. 
Kangifani nawe ovele….” 
“Awu s’thandwa, ngicela idlule leyo,” encenga ngelidabukisayo. 
Anikine ikhanda uLungile, asukume embhedeni. 
“Uzodla?” 
“Ngiyabonga. Ngidlile,” esho ebakaza. 
“Bala-ke mame, inkulu indaba. Uqale nini manje ukungadli uma kade 
uhambe ngomsebenzi?” ebuza ehwaqa. 


Wakhetha ukuwuthunga umlomo wakhe uXolani, waqhubeka 
nokukhumula izimpahla zakhe ngenjongo yokusheshe azishutheke 
ezingutsheni alale, aphumule yindaba yokubaliselwa nguLungile. 
“Utheni ngenkathi ngikubuza indaba yokuphuza?” 
Nya. 
“Hhayi-ke, awusakwazi nokukhuluma manje,” ehleka kancane ngokubhuqa. 
Aqhubeke nokuzivalela umlomo wakhe umntakaBhengu. 
“Unuka nane-Red Door,” esho ehwaqa. Kuthi akashayeke phansi 
uXolani. 
“IRed Door?” ebakaza ezihogela. 
“Ngisaphinde ngiyabuza Xolani. Usuqonyiwe yini?” 
“Ngingayenza kanjani into enjalo?” 
“Kangazi s’thandwa sami. Into nje, hhayi, uyangixaka namuhla,” kusho 
uLungile enikina ikhanda egqolozela umyeni wakhe ezinhlamvini 
zamehlo. Waphinde washalaza bandla uXolani, akaze azi nokuthi 
uzowathathaphi amazwi okubhula lobu buhanguhangu bomlilo osusho 
ukumgojela. 


 



ISAHLUKO SESIBILI 


Lihle izwe laseSouth Coast. Lihle ngayo yonke into: imifula eminingi 
egwinciza ilibangise olwandle olubona udlula ngemoto luluhlaza 
lugubha amagagasi laphayana ezansi; izinindolo zamahlathi amnyama; 
odedangendlale bamasimu omoba nobhanana, konke okuluhlaza cwe 
ngenxa yokuba seduze nolwandle. Bonke lobu buhle buyawuthinta 
umphefumulo, buwukitaze, buwenze ukhohlwe yizinsizi. 

NoNgidi wayebubona lobu buhle ngenkathi eshaya kancane ngemoto 
yakhe kanokusho egudla amahlashana akoMargate, ewela amabhuloho, 
egudla imizikazi eyakhelwe ikakhulukazi abantu abathanda ukuzochitha 
amaholidi kule ndawo. Wawuzwa uphakama umoya wakhe uma 
ebona bonke lobu buhle obungaka. Waphakama nakakhulu umoya 
uma eseqhamukela kodedangendlale bamasimu kabhanana otshalwe 
kakhulu uma ugudla koSouthbroom ubheka ngasentshonalanga. 

Wachezuka emva kokuhamba ibangana wangena emgwaqeni omncanyana 
obheke ngakoGcilima. Bamnakashela futhi lobo buhle ngenkathi 
eqalaza ebuka amathafa epulazi elikhulu ayelithenge eminyakeni 
embalwa edlule, elithenge efuna libe yisipho ayezosinika indodana 
yakhe. Uyalukhumbula nalolo suku kade eqeda ukwenza zonke 
izivumelwano eziyimicikilisho yokuthengwa kwezindawo ezinkulu 
zamabhizinisi. Wayejabule ngenkathi eyoshayela indodana yakhe 
ucingo. wajubalala ngengqondo ekhumbula lolo suku 

*** 
“Kunjani Hlomuka?” wayebuza ngenjabulo. 
“Sikhona baba. Washaya ngisathi ngizoshaya nje nami ngisho ukuthi 
ngiyeza.” 
“Kwangcono-ke uma kanti nawe uthi uyeza ngapha. Nami ngifisa kakhulu 
ukukubona, kunento…” Azibambe sekuthi akayitshele indodana yakhe 
enguzinyo bulala ukuthi kunesipho esikhulu ayithengele sona. 
“Ngizofika-ke khona namuhla ngokuhlwa. Kunodaba engifisa…” 
Abindeke, kucace ukuthi kunzima lokhu afuna ukukusho. 
“Hawu wangethusa manje ndodana. Daba luni ofuna siluxoxe?” 
ebuza ngexhala. 
“Ngeke saluxoxa ocingweni baba. Sizoxoxa kahle uma 

 



sengilapho.”“Hhayi, ngiyezwa Hlomuka. Kasethembe-ke ukuthi 
kakukho macala ongizela nawo,” kuvalelisa uNgidi seluthi 
kalumbulale uvalo. Kungenzeka yini ukuthi lo mfana emncane 
kangaka usenze amacala? Angambulala nya. Kodwa hhayi, udlala 
ngomfana wakhe, usekhulakhulile. Empeleni ukuba kusekuqala 
nje ngabe ushadile manje. Usuke engasemncane umuntu oseqede 
etekhnikhoni, oseneminyaka emibili esebenza. 
 

*** 
Lwabuya njengoba lwalunjalo loluya suku engqondweni kaNgidi. 
Uyakhumbula eyixosha indodana yakhe okuwukuphela kwayo. 
Uyakhumbula efunga egomela ethi uyayesula emafeni akhe. Yebo, 
uyalukhumbula lonke usizi lokuklebhuka kwenhliziyo sengathi ufelwe 
yizwe. Uyayikhumbula imizuzu, amahora okuqwasha ebusuku ethatha 
ebeka. Uyayikhumbula imizuzu enzima evuka ebusuku eyoguqa 
ethuneni lomkakhe ekhihla isililo engenakumvusa emva kweminyaka 
emingaka, engenakumcela ukuba ake ambonise ukuthi insambatheka 
enje yenziwa njani. 

Yebo, yilokho kudumazeka okwenza uNgidi agcine esikhalela 
isikhathi eside kangaka ezithiba ethi wenzela ukukhulisa indodana 
yakhe ukuze ngelinye ilanga ibe yindoda ayoziqhenya ngayo, afe 
enethemba lokuthi onke la mabhizinisi uwashiya ezandleni eziphephile. 
Nakho-ke lo mfana esekhuluma umsangano angakaze awuzwe ngisho 
nasemlandweni wokhokho bakhe. 

Impela wayesezibona esefele yizwe. Kanti kuzothi engalindele nje 
iguquke impilo yakhe. Phela iguqulwa nguNomalanga, intokazi 
yakwa Ndlovu abatholana nayo ethi uzishayelwa ngumoya nje ebhishi 
eMargate, esapholisa ikhanda. Kwaqala kancane nje, hhawu, lwakhula 
uthando. Nakhu nje manje sebekhuluma eyokushada. Yikho konke 

 



lokhu osekumenze wabuyelwa yithemba lempilo uNgidi. Sengathi 
kuzolunga konke manje. Sekusele khona nje ukuthi akasenandodana. 
Kawubheke nje amabhizinisi angaka. Nanti nje nepulazi liyakhiqiza, 
imali ingenisa okwamanzi. Awu, kuningi nje. 
“Mhlengi, ngangikone ngani mntanami uze ungenze nje bakithi? 
Where did I go wrong?” ebuza ehla emotweni emva kokuyifaka 
egaraji. Nasebusuku wayelokhu ewubuze lokho lowo mbuzo, ebuza 
izindonga zakwakhe, kuqathaqathaka izinyembezana ebusweni. 


*** 

Waphinde wayidlala futhi uNkululeko le ngoma eyayimhlanyisa 
kakhulu kula malanga. Waze wanqekuzisa ikhanda, wacula kakhulu 
naye wahambisana nomculi ngenkathi sekufika kule ngxenye ebalisa 
ngokuthanda umuntu, ufise ukuhlala naye kuze kube phakade. 

Ucula nje unqamula ubusuku ngemoto. Akasakuzwa nokukhathala 
lokhu osekuqala ukumnyonyobela. Kufanele nokho akhathale, kade 
kusile eyaluza, elungiselela usuku lwakusasa olukhulu kangaka 
empilweni yakhe. 

Amamatheke kancane uma esecabanga usuku lwakusasa okuzophela 
ngalo amaphupho. Phela ziyawushaya kusasa, ubopha ifindo lomshado 
nesithandwa sakhe uNontobeko. Wo, kakushiwo nokuthi uyayithanda 
le ngane yabantu bakithi. Okuyisimanga yikho nje ukuthi ngendlela 
abahlangana kabuhlungu ngayo akekho nje owayengacabanga 
ukuthi phakathi kwabo kwakuyokokheleka inhlansi eyayiyogcina 
isiwubulangulangu bamalangabi. 

Namanje usavele ashaywe ngoluncane uvalo uma ecabanga loluya 
suku olunzima abahlangana ngalo okokuqala ngqa noNontobeko. 
Kwase kuyoshona ilanga kuwuMgqibelo uNkululeko ehamba ngemoto 
yakhe kuStanger Street enkabeni yeTheku. Wayehamba enxapha ubala 
ecasulwe ngukuhlulwa kweqembu lakhe alikhonzile i-Orlando Pirates, 
iBhakabhaka. Kulowo mnyama kwaqhamuka intokazi yaqonda ngqo 
emotweni kaNkululeko. Kwakhala amathaya ngenkathi uNkululeko 
ethi uzama ukuyivika intokazi. Kwase kusemva kwendaba nokho 
ngoba imoto yayikhwele phezu kwayo intokazi. 

  



“Ngivelelwa yini emhlabeni madoda!” kubalisa uNkululeko kuduma 
ikhanda ephuma ngejubane emotweni. Wayefike waguqa phambi 
kwayo intokazi eyayisithule inganyakazi, kugobhoza impophoma 
yegazi lapho eyayilimele khona, wabeka isandla esifubeni efuna 
ukuzwa ukuthi isashaya yini inhliziyo. 
“Hhayi, akakafi,” esho eyiqukula eyifaka emotweni. Wathi lapho 
eseyisusa imoto wakhumbula ukuthi bekunesikhwama eduze 
kwentokazi, wehla wasithatha, wabuyela emotweni, wayishaya yazula 
isiphuthuma esibhedlela e-Addington. Nalapho kwasuka amaphepha 
sekuphuthunywa ukusindisa impilo yentokazi. Ngenhlanhla odokotela 
bathi umonakalo wawungemubi kangako nanxa yayingakakwazi 
ukukhuluma. Kakubanga bikho miningwane etholakalayo mayelana 
nezihlobo zentokazi lena. Kwase kwethenjwa khona nje ukuthi 
okuningi isiyokuchaza mhla yaphaphama. 


Kwaphela amasonto amathathu egqigqa esibhedlela uNkululeko. 
Ekugcineni yagcina isiphapheme intokazi, isikwazi nokukhuluma. 
Wayichazela mhla ezoyibona isikwazi ukukhuluma. 
“Yimina engakushayisa ngemoto Nontobeko,” eyichazela emva 
kokuba isimtshele negama layo. 
“Mh, kwazwe kwalukhuni bakithi. Kayilimalanga kodwa imoto yakho 
ngenkathi…?” ibuza ngexhala bandla. 
“Awuzwe uNontobeko madoda, imoto kayisho lutho. Esikubongayo 
ngukuthi kawuzange u…” 
“Ngacishe ngafa kodwa. Kwasiza khona ukuthi wawungagijimi… 
Kodwa awu, ngabe kungcono khona ukuba ngafa kunokuba….” 
Ihluleke ukuchaza intokazi, kucace nokho ukuthi lukhulu luyayishuka 
emoyeni. 


Bagcina sebejwayelene benoNontobeko, ngakho njalo ukuthi ude 
ezomlunguza lapha esibhedlela. Usemxoxela nokuthi ushayiswa yimoto 
nje yingoba wayekade ehlukana nesoka lakhe uMhlengi, limtshela 
ukuthi ngeke besakwazi ukuqhubeka nokuthandana ngenxa yezizathu 
elingafunanga ukuzisho. Wayephume efulethini kuduma ikhanda 
uNontobeko, engazi nokuthi uya kuphi njengoba iTheku lilikhulu 
kangaka nje. Nakho-ke eseziphonsa emotweni ayengayibonanga 
iqhamuka. 
“Eyi, indaba yokuthanda umuntu bakithi. Ngacishe ngafa ngenxa 


 



kaMhlengi,” kubalisa uNontobeko ziqala phansi futhi izinyembezi 
uma esekhuluma ngalo Mhlengi wakhe okwakungangatshazwa ukuthi 
uyazifela ngaye. 


Nalapho esephumile esibhedlela uNontobeko, uNkululeko 
wayengasapheli efulethini lakhe emvakashele emphathele izinto 
ezimnandi. Ekugcineni wagcina esehlulekile ukuzibamba, wabhoboka 
wamtshela okwakumudla ngaphakathi. 
“Ngiyakuthanda Nontobeko. Ngicela sithandane…” 
“Ngeke kulunge Nkululeko…” 
“Zama bandla, sale usuwenzela mina nje.” 
“Ngakutshela nje indaba yobuhlungu engabuzwa mhla sehlukana 
noMhlengi. Kangiboni ukuthi inhliziyo yami isengakwazi ukuthanda 
omunye umuntu….” 
“Zama nkosazana, siyoyeka uma wehluleka. Mhlawumbe yiyona 
ndlela ongakhohlwa ngayo yindaba kaMhlengi,” kuncenga uNkululeko 
sekucweba nezinyembezi endodeni. 
“Uthi ngiyoke ngimkhohlwe kodwa uMhlengi bakithi? Ngeke, 
ngeke!” 


Wayemncengisisile impela uNkululeko. Ekugcineni wayegcine 
evumile uNontobeko. 
“Uyangethembisa ukuthi ngeke ungilwise uma ngehluleka endleleni?” 


“Ngeke s’thandwa sami ngoba ungichazelile konke…” kuvuma 
uNkululeko eziqinisa, esebonga khona nje ukuthi intokazi ivumile 
nanxa isalokhu ibalisa ngalo Mhlengi wayo. Kwaba wukuvuma nje, 
uNkululeko wakhipha lonke uthando, wahlukana nawo wonke la 
mantombazanyana ayekade ethandana nawo ezichithela isizungu 
nje engakamazi uNontobeko. Kwedlula izinyangana wakhuluma 
eyomshado. Wayephuthunyiswa wuthando nokwazi phela ukuthi 
isiZulu sithi ‘oseyishayile akakayosi.’ 
“Wase ujaha kangaka Nkululeko bakithi?” kubalisa uNontobeko 
engayizwa kahle le ndaba yokuthi uNkululeko usefuna bashade 
ngokushesha okungaka. 
“Ngenziwa ukukuthanda, ngifuna sihlale ndawonye, size sehlukaniswe 
ukufa.” 


Wake wazama ukuzabalaza uNontobeko, wambelesela uNkululeko, 


 



wamncenga wagcine ethambile wavuma. Kwaba wukuvuma nje 
wathumela abakhongi uNkululeko, bazishaya zonke, bacela usuku 
lomshado. Yilona-ke usuku lomshado lolu olukusasa. Ulucabanga ezwe 
egcwala injabulo enhliziyweni uNkululeko. Ubejabule usuku lonke 
kuzo zonke lezi zindlela abezihamba elungiselela usuku olukhulu. 
Osekusele yikho nje ukuthi kuse ziwushaye. 


Kusenjalo esacabanga injabulo yosuku lomshado, aphazanyiswe 
wukukhala kweselula. Ayithathe ayibuke ebusweni bayo. Amamatheke, 
ayiphendule. 
“Sawubona mkami,” esho ehleka ebingelela uNontobeko. 
“Kade ngizama ukukuthinta, ucingo lwakho luvaliwe.” 
“Bengiluvalile ucingo ngenqena ukuphithizela kwasedolobheni, nakhu 
phela uLwesihlanu, kugcwele notsotsi. Hawu, kawusambingeleli 
nokumbingelela nje umyeni wakho, nokwenza sekusele amahora 
ambalwa nihlanganiswe ngokusemthethweni? Kunalokho umqulisa 
amacala,” kuqhuba yena uNkululeko encokolisa isithandwa sakhe. 
“Ngicela ukukubona ngokushesha Nkululeko.” 
“Uzongibona nje kusasa uma sesinilandile ekuseni sekuyiwa 
esontweni.” 
“Kuyaphuthuma bandla.” 
“Kuphuthuma kakhulu?” usebuza ngovalo manje. 
“Njengoba ngisho nje: kunodaba oluphuthumayo okufanele siluxoxe. 
Ngiyacela bandla, ngale kwalokho…” Aphubuke akhale. 
“Kulungile, sengifikile. Nginikeze ihora nje…” kuvalelisa uNkululeko 
kuduma ikhanda. 


*** 

Laba ngangonyaka kuNontobeko ihora okwakuthiwe akalilinde. Wayelokhu 
elijeqeza iwashi lakhe, enikina ikhanda. Okwakunzima nakakhulu 
ngukuthi wayengakhululekile lapha endlini ngoba kwakuphithizela 
izihlobo nabangani ababeze emshadweni owawungakusasa. Okwase 
kungcono nje yikho ukuthi wayengasakhali manje uNontobeko, 
kunalokho wayesevele waba nesibindi esikhulu. Kwase kusele khona 
nje ukuthi kufike uNkululeko baxoxe. 

Wathi esamcabanga uNkululeko, lwangena ucingo lwakhe. 

 



“Sengifikile. Sizobonana kanjani ngoba…?” ebuza ehefuzela. 
“Ngiyeza lapho esangweni,” esho esukuma eqonda emnyango. “Hhayi 
bo, uyaphi umakoti ebusuku? Akwenziwa lokho, khuzani bo!” kubalisa 
isalukazi esiyisihlobo sikaNontobeko esase sibizwa ngeJaji ngenxa 
yokuthanda kwaso ukushaya imithetho. Akasiphendulanga uNontobeko, 
kunalokho wasikluluza kabi, wabipha nasebusweni ukukhombisa 
ukuthi wayeyinyanya kanjani indaba yokucefezelwa yiJaji. 
“Mama,” esho egoba phambi kukanina, “ngisaya kuNkululeko 
esangweni, kukhona okuphuthumayo okufanele sikuxoxe.” 
“Okuphuthumayo? Akangeni ngani? Pho waphatha isikhwama nezikhiye 
zemoto?” kubuza unina ehlahle amehlo. 


“Yebo,” evuma ngeliqhaqhazeliswa ngukubulawa wuvalo. 
“Uyakhumbula ukuthi ngathi ngicela ungangivimbi uma kwenzeka 
ngi…” 


Wamngena emlonyeni uNkululeko. 
“Hhayi bo Nontobeko, ufuna ukungitshela ukuthini?” ebuza ejuluka 
ephefumulela phezulu. 
“Kulukhuni Nkululeko. Kakukho nokho engingakwenza. Ngiyehluleka 
ukuqhubeka nomshado.” 
“Ini?” kubuza uNkululeko ehlahle amehlo. 
“Impela Nkululeko. I’m very sorry…” 
“Sengikwenzeni s’tha… Nontobeko?” ebuza ngeliqhaqhazelayo. 
“Sekungicacele ukuthi ngeke ngikwazi ukushada nawe ekubeni inhliziyo 
yami isanamathele kuMhlengi. Ngiyehluleka ukumkhohlwa Nkululeko. 
Bengilokhu ngithi kuzokwenzeka, hhayi, ngiyehluleka.” 
“Ngenze njani manje mina? Laba bantu abazi ukuthi siyashada? 
Amalungiselelo angaka? Imali engaka? Ngiyakubona konke nje, 
okothando olungaka nesifiso esingaka sokuba sishade? Ngizokwenze 
njani?” Yakhala manje indoda. 


Ahluleke ukuzibamba noNontobeko. Akhale naye manje. 
“Kangazi Nkululeko. Kangazi…” esho ekhala kakhulu, evula isicabha 
semoto. 
“Buya phela Nontobeko. Buya sixoxe,” encenga ezama ukwehla 
alandele uNontobeko. Ngisho ukubheka nje emuva uNontobeko. 
“Buya Nontobeko…” Yakhala indoda. Lutho ukubuya uNontobeko, 
kunalokho waqonda emotweni yakhe ayeyipake khona lapha 
emgwaqeni emva kokuthatha lesi sinqumo esinzima kangaka. Wangena 
emotweni, wabeka isikhwama sakhe esihlalweni, wayidumisa imoto 
yasuka ngejubane. Wake waliphendula ikhanda wazibuka izixuku 
ezaziphithizela egcekeni, zosa inyama, ziphuza utshwala, zicula, 
zilungiselela usuku olukhulu lwakusasa. 
“Sebeyongixolela bakithi. Nami kangizenzi, ngenziwa wukuthanda 
uMhlengi. Awu, uMhlengi wami bakithi…” ebalisa ngomunyu 
kugobhoza izinyembezi ngenkathi ishushuluza imoto yakhe, igwinywa 
ngubusuku obabumnyama, bugqungqile sengathi kwakungasayophinde 
kuphume nkanyezi, nyanga nalanga ngomuso. 


 



ISAHLUKO SESITHATHU 


Kabuzange buvume ukufika ubuthongo kuXolani. Wayethi uzama 
ukucimeza kuvele kugqame isithombe sikaMahlengi nje engqondweni. 
Wayeze azethuke esequma manje, esebalisa ngokuthi uyaqala 
ukusanganiswa ngumuntu kanje. 
“Kawulele ngani, ucabangani kangaka?” kubuza umkakhe. 
“Eyi, yindaba yomsebenzi, ingqondo kayikutholi ukuphumula.” 
“Uthi kusewumsebenzi wodwa nje lona okuqwashisile?” ebuza 
sakubhuqa. 
“Uchaza ukuthini?” ebuza ngolakana oluxube ukwethuka. 
“Hhayi, bengizibuzela nje mntanomuntu.” 


Wakuziba ukukhononda okwakuzwakala ekuphawuleni komkakhe. 
Wazama ukulala. Nakho esezithela kuMahlengi. Bahlangana olwandle, 
kuheleza umoya opholile, amagagasi alokhu eduma laphaya ezansi 
sengathi abashayela ihlombe njengoba bebingelelana bevule izingalo 
bebambana. 
“Mahlengi, Mahlengi…” kubingelela uXolani ngenjabulo embamba 
ngesandla uMahlengi, emdonsa ngengalo, bexhakana, becothoza kancane 
ezihlabathini zolwandle ezithofozelayo, bephenduka begqolozelana 
ngamehlo alanguka uthando. 
“Mahlengi, Mahle….” 


Akabange esaqeda ukumemeza. 
“Ngivelelwa yini? Ngubani lo Mahlengi olokhu ubalisa ngaye?” 
kubhoka umkakhe ngolaka egubhuka ezingutsheni. 
“Bengiphupha,” kuchaza uXolani kuduma ikhanda. 
“Kangiphiki ukuthi ubuphupha. Engikubuzayo ngukuthi ngubani lo 
Mahlengi omphuphayo?” 
“Kangimazi. Uyawazi nje nawe amaphupho ukuthi…” 
“Hhayi njalo Xolani. Ngiyakukhuza njalo…” 
“Khululeka s’thandwa. Yiphupho nje. Ngiyabona kufanele ngikhiphe 
inyongo.” 
“Kakukho nyongo okufanele uyikhiphe. Kufanele ukhiphe lo Mahlengi 
engqondweni yakho.” 
“Awu bakithi…” equma futhi bandla. 
“Okunye-ke, ngifuna ukulala manje,” isho ifulathela intokazi 


 



Yake yandwaza insizwa, ikhanda liduma. 
“Mahlengi, ungenzani kodwa bakithi?” kubalisa uXolani ngenhliziyo 
edonsa umoya ezama ukulala, engasazi noma usafisa yini ukuphinde 
ambone kwelamaphupho uMahlengi. 


Wayebalisa kanjena nje uXolani noMahlengi naye wayengalele ethatha 
ebeka ebukeza konke obekwenzeka. 
“ Why are you absent -minded ?” kubuza uNdumiso isoka lakhe 
ngokukhulu ukucikeka. 
“Usho ngani?” ebuza ngokumangala. 
“Uyazibuzisa. Uchaza ukuthi kawuboni nje ukuthi selokhu ngifikile 
wena kawunginakile, ingqondo yakho ile kude?” 
“Lutho bandla, into nje…” ankwankwaze. 
“Into nje usuqomile.” 
“Lutho bandla, kangiqomile,” kubalisa uMahlengi. 


Lambuka isoka lakhe, ladonsa umoya kakhulu. 
“Ngiyakuthanda Mahlengi.” 
“Nami ngiyakuthanda. Uyakwazi nawe lokho bakithi.” 
“Ngiyakwazi lokho. Into nje uyangixaka namuhla.” 
“Ngiyaxolisa bandla. Bengingaqondile.” 
“Ngibona kungcono ukuba ngihambe kengikushiye kahle nale 
micabango ekudlayo. Ngiyehluleka ukuhlala nawe unjena.” 
“Ngiyaxolisa bandla Ndu,” esho ngomunyu elibuka isoka lakhe 
lisukuma lithatha ikepisi liyoma ngasemnyango. 
“Ngiyakuthanda Mahlengi. Ngicela ungangiphoxi bandla. Ngizimisele ngawe.” 


“Nami ngiyakuthanda,” esho eshalaza. 
“Ungadlali -ke ngami uma ungithanda. Mhla wadlala ngami nje 
ngiyokubulala nganazi izandla. Uyangizwa Mahlengi?” 


Akazange aphendule uMahlengi, kunalokho wakhophoza walihloma 
phansi ikhanda. “Usale kahle.” 
“Uhambe kahle.” 
“Kawusangikhiphi nasezinjeni?” ebuza ezama ukuhleka. Wasukuma 
uMahlengi waya ngasemnyango, wavula isicabha. 
“Kawusangivalelisi nangokhisi?” kubuza uNdumiso elula izingalo 
esibamba esilevini isithandwa sakhe. 
“Hawu, wangihambela phambili, bengisazokukhisa,” kuchaza 


 



uMahlengi ngamahlonyana. 
“Ngikhise phela,” esho egoba eqabula. Kwaba wumzuzwana beqabulana, 
wazisusa izindebe zakhe uNdumiso, wanikina ikhanda wasigqolozela 
isithandwa sakhe esasimbuka ngokumangala. 
“Uyaqala-ke ukukwenza lokhu selokhu sithandene.” 
“Sengenzeni manje?” ebuza ngokwexwaya. 
“You always close your eyes when we kiss. But today…” 


Ethuke uMahlengi. Yehheni, nangu umuntu eseqaphela yonke into 
bakithi. Uthi pho akasekufundile konke lokhu okumudla engqondweni 
nasenhliziyweni. 
“Yini ngempela s’thandwa?” ebuza ngokukhathazeka uNdumiso. 
“Hhayi bo, akulutho. Wena ubone kanjani ukuthi kangicimezile,” 
ebuza ngolakana manje. 
“E…e….” abindeke, ahluleke ukuphendula. Athole inxeba 
uMahlengi. 
“Uyabona ukuthi udlala ngami?” 
“Kangidlali ngawe. Ngenziwa ukukuthanda.” 
“Nami ngiyakuthanda. Ubusuvalelisile. Kasithintane kusasa,” esho esivula 
kakhulu isicabha. Wake wangabaza ukuphuma uNdumiso, wanikina 
ikhanda, wasibuka isithandwa sakhe, waphinde walinikina ikhanda, 
washaya kancane eseqonde emotweni. Emva komzuzwana yezwakala 
isiduma imoto yakhe, yasuka ngolaka, kwakhala amathaya. 


Wayizwa uMahlengi, wanikina ikhanda. Wavala isicabha, wangena 
endlini wayoma ngasewindini, waphenya ikhethini wagqolozela 
laphayana olwandle olwaluthule, kulona kude kufiyoza izibani 
zezikebhe nemikhumbi eyayinyakaza kancane sengathi kayazi lapho 
iya khona. Wandwaza eside isikhathi uMahlengi, ekhanda kulokhu 
kudlala isithombe sikaXolani, ezindlebeni kunkeneneza uhleko 
lwakhe, yehheni bakithi, nalapha endlini kusalokhu kuzwakala 
kancane iphunga le-Hugo Boss okuyi-perfume abeyifakile. 


Wanikina ikhanda, wamoyizela kancane uMahlengi. 
“Hhayi bo Xolani, ungenzani kodwa bakithi?” esho okhela ugwayi 
wakhe, ewuphafuza kancane, egoba efaka i-cd ku-dvd player. Emva 
kwemizuzwana lezwakala selisho ngomunyu iphimbo likaJoan Armatrading, 
lihlabelela ingoma ethi The Weakness In Me, ayeseyizwa 


 



ngokunye manje uMahlengi, sekusengathi iqondiswe kuye ngqo. 

*** 

Yawudabula umnyama imoto kaNontobeko. Wayengasakhali manje, 
esebonile ukuthi ukukhala ngeke kusamsiza nakancane. Okwase 
kufanele akwenze ngukubhekana nekusasa, akhohlwe yikho konke, 
ikakhulukazi akhohlwe wusizi alubangele bonke ebebemthanda: 
abazali, abangane abambalwa ebebesasele, izihlobo zakhe, awu, kanye 
noNkululeko bakithi. Waziduduza ngakho nje ukuthi kwakuzodlula 
konke lokhu, bamxolele abazali, noNkululeko agcine ebonile ukuthi 
kwakungekho angakwenza uNontobeko. Impela kuyogcina kudlulile 
konke lokhu, bonke bayiqale kabusha impilo. 

Wacabanga okokuyiqala kabusha impilo qede walenyusa ijubane 
lemoto. Yashushuluza njalo kuthela wayeka womgwaqo, yadlula ko

 
 



Ashburton, yahamba ibangana, yachezuka yabamba umgwaqo obheke 
ko-Eston, yashushuluza yadlula koMbumbulu, Lovu, yaze yayobamba 
uthela wayeka obheke eSouth Coast. Kwaba ngokunye manje uma 
isilapha imoto. Nanxa kwase kusebusuku, wawuzwa umgubuzela 
umoya opholile wale ndawo. Namalambu emoto ayede ewakhanyisa 
amasimu omoba ohashazela amakhaba aluhlaza cwe. Yebo, wakuzwa 
konke lokhu, wakhumbula uMhlengi. Wamkhumbula qede wakholwa 
ukuthi wayengasoze azisola ngalokhu akwenzile. Inqobo nje uma 
ezogcina emtholile, baxoxe, babonisane, bazame ukuqala kabusha 
impilo nanxa kwase kwedlule isikhathi eside kangaka bagcinana. 


Wayibhula nebala imoto. Nansiyana ishushuluza iyodlula koMzinto, 
yaqhubeka njalo ngejubane sengathi nayo isijahe ukufika emphelandaba. 
Kwabuye kwasho nokho ukuthi kukhathalekile manje, wabuka iwashi 
uNontobeko, wanikina ikhanda, wachezuka emva kwesikhashana, 
wabamba umgwaqo obheke e -Oslo Beach. Wahamba ibangana, 
wachezukela kwesokudla, waze wayoma phambi kwe-Oslo Beach 
Lodge okuyindawo ayezethembisa ukuthi wayezofihla kuyo ikhanda. 
Waciphiza inkinobho esangweni, lavuleka, wangena wayoma endaweni 
yokupaka izimoto. Wehla-ke ezihudula, enexhala, waqonda kwamukelwa 
khona izivakashi. Ngenhlanhla yayikhona indawo yokulala. Banele 
bamnika isikhiye nje emva kokukhokha, wathatha okuyisikhwama 
sakhe emotweni, waqonda endlini leyo. 


Ngaphambi kokuba alale, wabuye wakhipha iselula esikhwameni. 
Phela wayekade eyivale indlela yonke, enqena ukulokhu ephazanyiswa 
ngukushayelwa ngabantu abababaza lesi simanga asenzile. Kwase 
kunenqwaba yemiyalezo eyayishiywe ngababeshaye kabamthola. 
Wayivula, wayilalela. Eminingi yayiphuma kuNkululeko, ekhala, 
encenga, ebalisa, eqanganisa. 
“Ngiyaxolisa Nkululeko bandla. Ngiphoqwa yisimo nami,” exolisa 
ngenhliziyo kuhlengezela izinyembezi. 


Waqeda ukulalela imiyalezo leyo, washayela unina wamchazela 
konke abakuxoxe noNkululeko. Wake wazama unina ukumbonisa, 
ukumncenga, ukumkhalela. 
“Ngeke ngisaguquka kulesi sinqumo mama.” 
“Izwe lizothini kodwa bakithi?” 


 



“Kangisenandaba nezwe mama. Okubalulekile yinjabulo engifuna 
ukuba nayo esikhathini esizayo.” 
“Awu, kodwa bakithi!” 
“Sengizovalelisa-ke mama. Ngicela ukusho ukuthi le namba ngizobe 
ngingasatholakali kuyo kusukela kusasa. Ngiyode nginithinta-ke 
mina, ngisho ukuthi ngisaphila yini, ngizwe nokuthi nina ninjani.” 
“Awu, kodwa bakithi!” 
“Ngiyaxolisa kakhulu mama.” 
“Awu, bakithi!” 


Emva kwalokho wacupha i-alamu kumakhalekhukhwini ukuba limvuse 
ngodabulukusa, wazishaya phansi walala zwi. Waze waphazanyiswa 
yiyo iselula eyaqandula entathakusa isimkhumbuza ukuthi ubelale 
efuna ukuvuka kungakasi. Nebala wazamula, wazelula, wavuka 
walungela ukuhamba. Emva kwemizuzu embalwa wayeselungile, 
wangena emotweni yakhe wayishaya yazula esebambe wona umgwaqo 
omkhulu obheke ezansi. Nanxa kwakusemnyamana, base bubonakala 
futhi ubuhle bamagquma ale ndawo. Wabubuka lobu buhle bendawo, 
wakhumbula mhla ebubona ehamba noMhlengi besanda kuthandana. 
Wacabanga uMhlengi wazibona eseyibhula kakhulu imoto. Nansiyana 
idweba kuthelawayeka, yagijima njalo iyodlula koMargate, Ramsgate. 
Wabuye wayichezukisa imoto, wangena egaraji wathela uphethroli, 
wangena naphakathi erestorenti yalapha egaraji, wabiza ikhofi 
namasemishi, wazama ukudla. Wayedla ehleli ngasewindini, ebuka 
ulwandle laphayana ezansi, luluhle lucwebezeliswa yimisebe yelanga 
elase liphuma. Wazulisa amehlo, wawafunza ngobuhle bezindawo 
ezazimzungezile. Wayesazikhumbula zonke lezi zindawo, esazibuka 
akhumbule loluya suku mhla beya kubo kaMhlengi besanda kuthandana. 
Wazibukisisa lezi zinkalo ezazimbingelela sengathi ziyamamatheka, 
kazinandaba nalolu sizi olwalumudla ngaphakathi. 
“Mh, uMhlengi bakithi,” wazizwa esesho ngomunyu, ephumisela 
ngenkathi esukuma eqonda emotweni yakhe eyifaka emgwaqeni 
futhi. Yahamba ibanga, emva kwesikhashana wayijikisa, esebamba 
umgwaqo obhalwe ukuthi Bushy Valleys, engena koyibhuqu. Lwase 
lumshaya manje uvalo, kudlala inqwaba yemicabango ekhanda. 


Waluziba uvalo, waqhubeka nokushayela imoto, eselokhu eqalaza 
lapho okufanele achezuke khona. Wayesayikhumbula kahle le ndawo 


 



nanxa wayeseneminyaka ethi kayibe mithathu agcina ukuza lapha. 
Yebo, wayesasikhumbula lesi sihlahla esikhulu somdoni, naleli tshe 
elikhulu elicakwe ngokumhlophe. Waledlula kancane, wachezuka 
waqonda esangweni elikhulu elalihluthulelwe Wafike washaya ihutha, 
emva komzuzwana kwaphuma umfanyana weza esangweni elokhu 
eyibukisisa le moto enezinombolo zaseMgungundlovu. 
“Sawubona khehla,” ebingelela emamatheka eveze ubuso 
ngewindi. 
“Sawubona sisi,” kuvuma umfanyana ngamahlonyana. 
“Ukhona nje ubaba uNgidi?” 
“Kakusekhona kwaNgidi lapha.” Kuthi akashayeke phansi uNontobeko. 
Esehambe kangaka bakithi! Eselahlekelwe kangaka! 
“Kakusekhona kwaNgidi?” ebuza kugubhazela isifuba. 
“Yebo, ubaba uNgidi usahlala laphayana ngaphesheya epulazini, 
wawudayisa lo muzi,” kuchaza umfana ekhomba ngaphesheya. 


Kube sengathi uyaphupha uNontobeko, abonge kumfana, avalelise 
abambe indlela eqonde epulazini aseyalelwe lona. Ngomzuzwana nje 
abe esefikile esangweni elincanyana elibhalwe igama lepulazi negama 
lomninilo. Cha, wayimisa imoto, wavula isicabha, wehla eseyolivula 
isango elalivaliwe nanxa lalingahluthulelwe. Wayesathi uyalivula nje 
ngenkathi kuqhamuka ngejubane insizwa eyayithi kayibe seminyakeni 
engamashumi amathathu. Yayiyisigemfunga, isho ngamehlo angaka, 
nomlomo owawusho ngamathe ayelokhu elunguza sengathi nawo afuna 
ukubingelela kule ntokazi enhle kangaka esesangweni. Yaqhamuka 
ihefuzela insizwa lena, yambuka yamamatheka. 
“Sabona,” isho ngezwi elincane elalingalingani nomzimba wayo. 
“Yebo,” evuma ngokumangala, ebamba isango. 
“Yangena?” 
“Yebo,” 
“Zovulela,” isho ilivula isango imambane, ilokhu yenyusa ibhulukwe 
layo elalilokhu lifuna ukuwa. 


Nebala wayingenisa imoto uNontobeko, wamamatheka ebuka le nsizwa 
okwase kumcacele ukuthi iphazamisekile kancane ekhanda. 
“Yakho imoto?” 
“Yebo.” 
“Inhle.” 


 



“Ngiyabonga,” esho emamatheka eyibuka ingasamnake nakumnaka 
isivala isango emva kwakhe. 
“Bhabhayi, hambe kahle,” isho iphenduka imvalelisa iphakamisa 
isandla. 
“Bhabhayi,” esho ehleka kancane enikina ikhanda. Wayidumisa 
futhi imoto, yashaya kancane ichusha emakhabeni omoba, isibheke 
kubhazabhaza wendlu enkulu okwakumi kuyo ingadlangadla yemoto 
eyayibelethe isondo emhlane, okwathi uma esondela kuyo wayibona 
ibhalwe ngamagama amakhulu ukuthi: NGIDI ZN. 


Wezwa ebuyelwa yithemba manje, esebona ukuthi wayengadukile. 
Wayimisa egcekeni imoto, kwaphuma izinja zakhonkotha, kwaba 
khona izwi elizimemezayo lizikhuza, zaphindela emuva zinyobozela. 
Wehla emotweni, waqonda endlini wangqongqoza. 
“Ngena,” kumemeza izwi lendoda ngaphakathi. Nebala wasivula 
isicabha, wangena. Kwathi heqe uvalo ngenkathi engena ebingelelwa 
yinsizwa eyayisiqinile nje iseminyakeni ethi kayibe ngamashumi 
amahlanu. Wayibuka wezwa kuxega amadolo, kwaba sengathi umbona 
ngamehlo lo muntu amthanda kangaka, ahlulekayo ukumcisha 
engqondweni. Kwaba sengathi iyakubona lokhu le ndoda, yayeka 
iphephandaba eyayilifunda, yasukuma yeza kuye imamatheka 
okunokuhwaqa phakathi. 
“Sawubona ndodakazi,” ibingelela ngephimbo elamenza wajuluka 
uNontobeko, kwafika inzululwane encane. Wabambelela kusofa 
owawuseduze. 
“Sawubona,” evuma ehefuzela. 


Yake yambuka isikhashana indoda. Ithe isuka yayimkhombisa usofa, 
nayo yahlala phansi yaqondana naye. 
“NginguNgidi mina, umnumzane walapha ekhaya,” isho imgqolozela 
sengathi iyamcingisisa ukuthi ungubani. 
“Mina nginguNontobeko, ngingu…” Ankwankwaze ahluleke ukuqhubeka. 
Akazanga noma uNgidi wakubona yini lokhu kungabaza kwayo. 
Washaya isikhwehlela kancane nje uHlomuka omkhulu, waphinde 
wayihlaba ngalawo mehlo akhe athambile afana naka… 
“Ngiyajabula -ke ukumazi uNontobeko. Singamsiza ngani -ke 
undodakazi?” ibuza imamatheka kancane. 
“E…e… Ngihamba ngifuna.” 


 



“Uhamba ufuna?” ebuza ehwaqa. 
“Yebo ngihamba ngifuna,” ephendula ngesibindi manje. 
“Ufunani?” 
“Ngifuna umuntu okade wangedukela.” 
“Umuntu okade wakudukela? Owaphi? Ngubani?” 
“Ngowalapha ekhaya. NguMhlengi.” 
“UMhlengi?” 
“Yebo, uMhlengi.” 
“Awu, uMhlengi bakithi!” kubalisa uNgidi enikina ikhanda, elihloma 
phansi, elizwa lizimuka kakhulu. Emva kwesikhashana wabuye 
waliphakamisa futhi, wayigqolozela intokazi wanikina ikhanda futhi, 
wathi nje: 
“UMhlengi bakithi!” 


 



ISAHLUKO SESINE 


Sibuhlungu isikhwele. Kubuhlungu ukungabi namali. Kubuhlungu 
nakakhulu uma umuntu kumhlasele kokubili lokhu. Umuntu 
owayengaba ngufakazi oqanda ikhanda ngobuhlungu balezi zinto 
zombili nguNdumiso owayegobodise phezu kwetafula, ethatha 
ebeka, inhliziyo iququdwa wuthando lukaMahlengi olwalumhangula 
ngaphakathi. Wayemthanda lokhu okuxakile uMahlengi, emcabanga 
qede ashaywe ngoluncane uvalo. 


Uvalo olwase lumbulala manje lwase lubangwa yisikhwele ayesizwa 
simhangula ngaphakathi, simenza aqume, anikine ikhanda. Waliphakamisa 
ikhanda ayekade elihlome phansi, wagqolozela uphahla lwendlu. 
“Uma nje ngingaba nemali ngingavele ngimshade uMahlengi,” kubalisa 
yena uNdumiso. Inkinga kwakungukuthi wayezoyithathaphi imali. 
Wayengasebenzi nto ephilayo, ethembele ekutholeni amathenda, 
nawo ayeyindlala kakhulu kulezi zinsuku. Pho wayezoyithathaphi 
imali yokufeza amaphupho akhe okushada noMahlengi okwase 
kuqala ukucaca ukuthi kwakungenzeka amphunyuke? Zase ziqala 
ukwanda izinsolo zalokho, ikakhulu uma ecabanga okwakwenzeke 
izolo ngenkathi begcina bexabene impela nje bebanga indaba yalo 
muntu obeshayele uMahlengi ucingo esho ukuthi uhambe kahle. 


Wacabanga indaba yalowo muntu walizwa lizimuka ikhanda. 
“Nx, ngingayibulala nya le nja uma ingangephuca intombi yami 
madoda!” esho enxapha kakhulu esikaza umoya ngesibhakela 
ekhombisa ukuthi angayibulala kanjani le nja ayengayazi nakuyazi 
kodwa esekholwa kakhulu kunakuqala ukuthi yayimbangisa intombi. 
Lwagqibelana ngewala ulaka endodeni, yabona kungcono ukuba ike 
ithi ukwelula izinyawo, iyolunguza umngani wayo uS’bu. Nebala 
yavala endlini, yaphuma yashaya kancane ngezinyawo, yeqa uthango, 
yangena ngesango lasemzini okwakuqashe kuwo umngani wayo, yasho 
yakhangwa nguye uS’bu ehleli kuvulande epholisha izicathulo. 
“Kazi kuyiwaphi -ke kupholishwa izicathulo ngokusa?” esho 
emamatheka esondela. 
“Ave ungenawo amamenazi. Sekubingelelwa kanjalo manje?” 
“Awungiyeke ngamamenazi, phendula umbuzo wami lona owuzibayo,” 
esho ethatha iphephandaba eliseduze kukaS’bu ehlala phezu 
kwalo. 


 



“Wabulawa ngezindaba. Ekuseni kangaka usufuna ukwazi ukuthi 
abantu bayaphi? Eyi, umuntu ngeke esaya nje ukuyozilunguzela 
isiponono sakhe ngaphandle kokubuzwa uhide lwemibuzo?” 
“Nakho -ke, usuqala ukuwuphendula -ke umbuzo wami. At least 
sengiyazi manje ukuthi uya entombini. Esengifuna ukukwazi ngukuthi 
yiyona yiphi-ke kule ndathane yezintombi zakho.” 
“Ave unehaba mngani wami. Usungabiza izintombi eziyishumi 
nantathu nje kuphela ngendathane? Hhayi, hhayi, kalifuneki ihaba,” 
esho enikina ikhanda ezenza osecasuke kakhulu. 
“Kawuzwe nje: ishumi nantathu lonke!” ehleka ebukisisa umngani 
wakhe. 
“Kangifani phela mina nawe onentombi eyodwa sengathi uyijuba.” 


Kwaphathwa elentombi yakhe okuwukuphela kwayo wezwa kuthi 
heqe uvalo uNdumiso. Njengoba sebefuna ukumphuca yona nje 
madoda! 
“Hawu, ngakhuluma ngentombi yakho wahlina? Kawusayifuni 
yini?” 
“Ungayibuza kanjani kodwa into enjalo?” 
“Ngibona ungachachambi nje ebusweni uma ngikhuluma ngoMahlengi. 
Mina nje uma ungakhuluma ngoZinhle noma ngoThobeka noma ngoVeli 
noma ngoZandile noma ngo…” Agegetheke kakhulu, “ungabona kuvela 
izinyo, hhayi le nto oyenzayo mngan’ami,” esho eluqala phansi futhi 
uhleko, esibeka phansi isicathulo abesipholisha. 
“Hhayi, kabakuyeke mngani wami.” 


Kwake kwathuleka kancane. Emva komzuzwana wayihlokoza futhi 
indaba kaMahlengi uS’bu. 
“Kawuzange ungiphendule njalo ekubuzeni kwami ukuthi unjani 
uMahlengi wakho okuwukuphela kwakhe bandla,” ebuza ecisha iso 
ubona nje ukuthi iyamkitaza indaba yomuntu onentombi eyodwa nje 
qhwaba. 
“Ukhona,” esho ngokubhocobala. 
“Kawusamthandi yini, waphendula ngo-one word answer?” 
“Ngiyamthanda. Futhi hhayi, sengathi luqale phansi.” 
“Wo, usekudlisile-ke madoda!” kubabaza uS’bu ngehaba, ethwala 
izandla ekhanda. 


 



“Noma angangidlisa kanginandaba. Ukuba kuya ngami impela ngabe 
ngiyamlobola.” 
“Ngokushesha okungaka! Ziphelile zona izinyanga eziyisihlanu 
nithandene?” 
“Kazikapheli, kodwa…” 
“Musa ukuganga wena mngani wami. Uyabona nje mina, uLondiwe 
sesiqhube naye iminyaka eyisikhombisa yonke kodwa kangikaze 
ngicabange nje ukuthi….” 
“Kasifani phela S’bu. Mina ngimthanda ngempela uMahlengi. 
Ngihlushwa yikho nje ukungabi namali.” 
“Ukuba unayo?” 
“Ngabe ngiyamlobola.” 
“Uma engavumi? Uyawazi kahle amantombazane anamuhla ahlale 
ebalisa nge-freedom ne-independence?” 


Kube sengathi uyethuka uNdumiso uma ezwa elokuthi kungenzeka 
nje uMahlengi angayingeni eyokushada naye. Mh, ikakhulukazi 
njengoba sekukhona le nja emnyonyobelayo. 
“Ngeke akwenze lokho,” esho ngokuzihudula. 
“Hhayi, kungcono uma umethemba. Mina kangethembi muntu 
wesifazane. Uyabona nje uNokwanda engake ngathandana naye 
ngisanda kwehlukana noZoleka wayengi…” abuye azikhuze, “hhayi, 
kangingakwethusi mngani wami ngezimanga ekade ngangizigilwa 
ngonombiliyane lapha emnyango. Ngiyakubongela nje kuphela uma 
kukhona umuntu wesifazane omethembayo. Into nje mina emva 
kokugilwa nguNellie sengimlo… eyi, kangithule ngingaze ngikudidise 
mngani wami.” 
“Ngeke ungididise. Ngiyamethemba uMahlengi. Yikho nje sengifisa 
ukumlobola. Inkinga yikho nje ukungabi namali.” 


Aphathe elokungabi namali adabukise kakhulu manje. 
“Eyi, ayivumi imali mngani wami. Osekungimisa kabi ngukuthi uMahlengi 
saqala ukubonana naye izinto zingihambela kahle ngisanda kuthola 
leya thenda yokudiliva izincwadi ezikoleni. Naye wayezibonela nje 
ukuthi uthole insizwa ephilayo. Nami ngangizitshela ukuthi inhlanhla 
izongivuma, wande umsebenzi. Kanti kangibuzanga elangeni, emva 
kwalokho kwavele kwangiphika konke nje ebengithi ngiyakuzama, 
nemali yaphela kungasekho eqhubeka nokungena. Hhayi, kunzima. 


 



” kugcizelela uNgcebo ejeqeza iwashi. 
“Kunzima kakhulu kithina bantu abamnyama. Savotela ubala nje, 
sisahlupheka namanje.” 
“Lisho uliphinde lelo. Okucasula kakhulu ngukuthi kasihlupheki 
sonke. Kunezinja ezinayo yonke imali ongayicabanga. Uyazi, omunye 
uthole ukuthi akasazihluphi nangokuyibhenka, kumnandi ukuyibuka 
nje igcwele indlu.” 
“Awu, uthi ukhona umuntu ongenza into enjalo nanamuhla? 
Kwakukuqala lapho.” 
“Zwana ngami, bakhona. Uyabona nje mina ngisathandana no-Ayanda 
owayesebenza ngapha koPortshepstone…” 
“Likhona kodwa izwe ongaqonywanga kulo mngani wami?” ebuza 
egegetheka. 
“Musa ukungiphazamisa. Bengisathi-ke u-Ayanda wayesebenzela 
esinye isiqumama sakwaNgidi. Hheyi, kwakungekhona ukuceba 
komuntu lokhu. U-Ayanda wayethi unesisefo endlini lo doti, imali 
uyivalela khona.” 
“Ngempela?” 
“Wayeyivalela endlini njengoba ngisho nje. Hhayi imadlana, imali 
ngempela. Cabanga nje umuntu ahlale nemali engaka ekubeni thina 
sihlupheka.” 
“Wayengasabi yini ukuthi uzobanjwa yizigebengu?” 
“Zaziyobe zazi ngani? Nami ngakwazi ngoba ngangithandana no-Ayanda. 
Nx, kasiyiyeke futhi indaba yalo Ngidi ngoba isuke ingikhumbuze 
u-Ayanda wami bakithi esehlukana naye kabuhlungu esengibambe 
ukuthi ngimbhanqe nomzala wakhe,” esho enikina ikhanda, “eyi, 
kade sasihlupheka thina mngani wami.” 
“Eyi, wayisho-ke indaba kaNgidi. Umuntu ake abe nguyena nje 
madoda, abe nemali akwazi ukulobola!” 
“Ungahamba phela uyombamba inkunzi mngani wami,” esho 
egegetheka. 
“Wena wawungambambi ngani?” 
“Hha, ngiboshwe bese ngishiya o-baby bami. Ngeke ukubone lokho!” 
esho eqalaza iwashi, kucace ukuthi useyindlela manje. 


Bavalelisana nje uNdumiso uselokhu ecabanga indaba yalo Ngidi 
okuthiwa uvalele imali endlini. 
“Awu, ngingake ngiyithole madoda ngilobole uMahlengi wami!” 


 



ebalisa ngenhliziyo bandla ecabanga isithandwa sakhe. Ukucabanga 
ngesithandwa sakhe kwalwenza lwakhula futhi uthando, wezwa 
esesikhumbula lokhu okuxakile. Wazibona esechezukile eseye 
enqoleni yakwa-Vodacom eseyoshaya ucingo. 
“Kunjani baby?” ebuza ngamahlonyana engazi ukuthi ulwandle 
lunjani emva kwengxabano yayizolo. 
“Ngiyaphila, unjani wena?” ebuza ngezwi elisivivi nje elingakhombisi 
kujabula okutheni noma ukuphatheka kabi. Kwake kwamdidizelisa 
lokhu uNdumiso akaze azi ukuthi uzoqhubeka athini, ikakhulukazi 
ngoba nentokazi nayo yayithule nje sengathi ithi, ‘khuluma phela 
ngoba nguwena ongishayele ucingo.’ 
“Ngikukhumbule. Ngicela ukufika ngizokubona.” 
“Uqale nini ukucela ukuzongibona ngoba uma ungikhumbule ngempela 
ngiye ngibone ngawe usutheleka nje?” ebuza ngokumangala uMahlengi. 
Wehluleka ukuphendula uNdumiso, kwamcacela nje ukuthi kufanele 
akhulume ngokuwakhetha amazwi akhe ngoba sengathi ucushiwe 
impela lapha. Kazi yini lena esiyenze isithandwa sakhe saguquka 
ngomzuzwana nje bakithi? Kungenzeka ngempela yini madoda 
ukuthi…? 


Lwamqala phansi uvalo lwamuthi heqe, nesikhwele savukuzeka manje. 
Wezwakala enxapha yedwa ngenkathi eqonda endlini, eqanganisa 
ngosizi olumenza angabi namali. 
“Nx, ngizoyithathaphi kodwa imali madoda ngivele ngimlobole kusashisa 
nje uMahlengi angaze angiphunyuke ngisale ngincela izithupha?” 
ebalisa sekumcacela nje ukuthi into ezomkhulula wukuthola imali 
ukuze aphephe kule ngebhe esisho ukumbulala nya. Yayisambulala 
nangenkathi eqethuke phezu kombhede ebambelele esiphundu elwa 
nesu lokuthola imali. Emva kokunikina ikhanda lakhe elalizimuka, 
wazibona eselule isandla wathatha ibhuku lezingcingo. Waliphenya, 
waze wafika engxenyeni eyayinezinombolo zasePortshepstone. 
Waphenya futhi esecinga isibongo sakwaNgidi. 
“Ngizokwazi ngani ukuthi nguyena muphi obeshiwo nguNgcebo 
njengoba bebaningi kangaka nje oNgidi ababhalwe lapha?” ezibuza 
efifiyela efunda lolu hla lwezibongo zakwaNgidi ezazithi kazibe 
yikhasi lonke. 


  



Ekugcineni wajumba amagama amahlanu, wawabhala phansi, 
wathatha ukhiye wemoto waphuma ngejubane eseqonde ezingcingweni 
ngaseposini. Wafike wakhipha ikhadi, washaya inamba ayeyibhale 
ekuqaleni kohlu lwabantu bakwaNgidi ayeluphethe. 
“KwaNgidi, sawubona,” kubingelela izwi ngenhlonipho. 
“Hlomuka, sawubona. Ukhuluma nomuntu ongamazi. Kangizichazeke. 
Mina nginguMandlakapheli Buthelezi,” esho ngesizotha. 
“Yebo-ke Sokwalisa. Singamsiza ngani-ke uNgqengelele?” 
“KunoHlomuka engifisa ukuxhumana naye, manje ngedukelwa 
yimininingwane yakhe.” 
“Awu, baningi nje oHlomuka, uzomthola kanjani?” 
“Inkinga yileyo. Kodwa yena ungusomabhizinisi, unepulazi namabhusha 
nama…” 
“Kanti usho uManqoba?” 
“Ngicabanga ukuthi nguyena.” 
“Ikhona nje inombolo yakwaManqoba Cash and Carry. Kawubathinti 
ngani bakuchushise?” 
“Ngizoke ngizame lokho. Awu, wayilamula Hlomuka,” ebonga 
enconcoza. 
“Kuhle-ke uma kunjalo,” kuvalelisa indoda yabantu ngesizotha. 


Wake walugqolozela isikhathi eside ucingo uNdumiso. Ngesikade 
wadonsa umoya kakhulu, wanikina ikhanda. 
“Mh, uthando bakithi! Umuntu lumenzisa izinto ayesefungile ukuthi 
usehlukene nazo,” esho enikina ikhanda futhi eshaya kancane eqonde 
emotweni yakhe. 


*** 

Lalilokhu lidume lokho ikhanda kuNgidi. Lalidunyiswa yizinto 
eziningi: ukucabanga le ngane yabantu eyayifika ngovivi izomtshela 
isimanga sokufuna kwayo uMhlengi. Lalidunyiswa ngukucabanga 
yona indodana yakhe le ewuMhlengi okwase kuphele iminyaka ethi 
kayibe mithathu ayigcina, belokhu bagcinana mhla imtshela isimanga 
esashiya umgodikazi enhliziyweni. 

Wayephinde wayigqolozela futhi le ntokazi enhle eyayiphambi kwakhe, 
iphuza ikhofi elalihambisana nesidlo sasekuseni esiphambili umame 

 



osiza lapha ekhaya ayemphuthume ngaso. 
“Ngiyakuzwa ndodakazi. Uyazi, kuvele kuzimuke ikhanda nje,” esho 
elimbambatha ikhanda lakhe sengathi kuzobohla ukuzimuka kwalo 
uma lithintwa. 
“Eyi, inzima yona indaba yami noMhlengi.” 
“Nase nithandane isikhathi esingakanani?” 
“Sasisanda kuthandana nje. Kwakusaphele izinyanga ezimbili nje 
vo.” 
“Awu madoda,” elinikina futhi ikhanda. 
“Ngangimthanda. Namanje ngisamthanda. Yikho nje…” ehluleke 
ukuqhubeka, acabange uNkululeko obekufanele bashade naye namuhla, 
ezwe kufika umunyu sekuthi akakhale izinyembezi. 
“Ungakhali mntanami. Ngiyazi ukuthi kunzima khona, nami ngiyabazi 
lobu buhlungu obuzwayo, nakimina zazigobhoza kanje izinyembezi 
mhla uMhlengi…” azibambe sekuthi akayiphihlize indaba yebhomu 
eladedelwa nguMhlengi qede aphihlizeka onke amaphupho kaNgidi. 
Okwakumenza angayiphihlizi indaba ngukuthi wayenganasiqiniseko 
sokuthi lo Nontobeko wayeyazi yini indaba kaMhlengi yokuthi… 


Athi esahlasinyulelwa ngumzimba ngenxa yokuphinde acabange 
isimanga sendaba kaMhlengi, kuthathe yona intokazi futhi ngezwi 
elinomunyu. 
“Okubuhlungu ngukuthi uMhlengi wathi kasehlukane esikhaleni nje, 
mina ngisasanganiswe wuthando lokuthanda umuntu, ngiqala ngqa 
nokuqoma,” esho ngamahlonyana. 
“Wakutshela kodwa isizathu sokufuna kwakhe ukuba nehlukane?” 
kuqhwanda uNgidi ngokucophelela. 
“Lutho baba. Konke kwaba njengephupho nje kimina. Emva kokudamuka 
kokukhungatheka ngenxa yokwaliwa, ngazama ukumthinta uMhlengi. 
Lutho ukumthola, yehluleka yonke imizamo yami. Wayengasatholakali 
kumakhalekhukhwini wakhe. Wayesethuthile efulethini. Ngazama 
konke, lutho ukumthola Ngangesaba ukuzombheka lapha. Kwakunzima 
ukumkhohlwa ngoba lwalungavumi ukuphela uthando lwakhe enhliziyweni 
yami. Nalo mzamo wokumkhohlwa engangithi ngiyawenza uphele 
kabuhlungu seku…” azibambe esecishe ekhuluma indaba yaleli hlazo 
alishiye emuva lokutshela uNkululeko ngomzuzu wokugcina ukuthi 
ngeke esakwazi ukushada naye. 
“Mh, yaze yanzima indaba,” kubalisa uNgidi, ekhipha iduku enika 


 



uNontobeko ukuba esule izinyembezi. 


Wazesula izinyembezi, waliphakamisa kancane ikhanda wabuka 
uNgidi. 
“Lapha ekhaya wanyamalala ngaliphi?” 
“Eyi, yindaba ende ndodakazi,” kubalisa uNgidi ezwa lo mbuzo 
kaNontobeko umgwaza njengomkhonto emphefumulweni. 
“Yindaba ende, engibona kungekuhle siyixoxe manje. Ngiyacela 
mntanami,” encenga ngelinomunyu. 
“Ngiyezwa baba. Kodwa-ke okusalayo ngukuthi sizokwenzenjani,” 
ebuza egebise ikhanda. 
“Kunzima khona. Kodwa ngibona khona kungcono ukuba siphume 
umkhankaso wokumthungatha. Kangisho nje mntanami ukuthi emva 
kwalokhu esakubanga naye, inhliziyo yami yaklebhuka kakhulu ngenxa 
yokucasuka, kangabe ngisafuna nhlobo ukuphinde ngimbone. Bese 
ngimgezile enhliziyweni. Eqinisweni bese ngithi ngizoqala impilo 
kabusha, ngiyidlulise unomphelo indaba yakhe enhliziyweni yami. 
Ukufika kwakho nokho kunginikeza inhlansi yethemba. Kangazi, 
kodwa kwenza ngibe nethenjana nje lokuthi uma singamthola, 
zisengalunga izinto, abone ukuthi umthanda kangakanani, simthanda 
kangakanani. Ngizwa ngiba nethenjana nje lokuthi naye angaguquka 
kule nto aye…” azibambe futhi. 


Kumnike ithenjana noNontobeko lokho. Awu, ngempela kusengenzeka 
nje bamthole, kulunge konke. Pho uzocingwaphi? 
“Manje baba sizoqalaphi nje uma simfuna?” 
“Yilokho okunzima. Kodwa-ke kufanele sehluleke sizamile. Mina 
ngibona kufanele siqale khona lapho esamgcina ekhona. Kasiqale 
eThekwini,” esho esukuma, “ngibona kukuhle khona ukuqala kusashisa 
nje. Kangazi-ke wena ukuthi umi kanjani, ungangelekelela ekufuneni 
umntanami?” ebuza embuka ngamehlo amumethe izinyembezi. 
“Ungaze ubuze baba? Ngiselivini ebengiyithathe ngoba… E, siyobuye 
sikuxoxe lokho. Engizama ukukusho ngukuthi ngingakwazi ukukhankasa 
ngikwelekelele simfune uMhlengi. Ngiyethemba iyothi iphela ilivu 
yami…” abindwe ngumunyu, athule. 
“Kasingabe sisapholisa maseko-ke,” kusho uNgidi eqonda ekamelweni. 
Abuye esephethe isikhwama esinezimpahla. 
“Umthwalo ususobhokweni-ke,” esho eqonda ekhishini. Afike axoxe 


 



isikhashana nomame osizayo eshiya imiyalezo, ethembisa ukude 
emthinta. Abuyele elawunji futhi. 
“Kasihambe-ke mntanami,” 
“Kulungile baba,” esho esukuma. 
“O, inkinga kuzoba yizimoto. Sizokwenze njani?” 
“Kangazi, ngingezwa ngobaba. Kanginankinga mina, ngingavuma 
noma yikuphi.” 
“Uma ungenankinga singayishiya lapha ekhaya eyakho, siyobona 
ngokuhamba kwezinsuku ukuthi kuqhubeka kanjani.” 


Cha, bavumelane, bangene emotweni kaNgidi baphume. Uma 
sebeyophuma ngesango lepulazi lena ezansi, iqhamuke futhi leyo 
mambane ebivulele uNontobeko ngenkathi efika. 
“Ave engethusile lo bhuti,” esho ngokumangala. 
“NguNyambose lona. Kasisamnaki thina. He is harmless. Uhlala lapha 
epulazini, uzalwa ngomunye unkosikazi osebenza lapha. Yena bandla 
akaphilile kahle ekhanda, nanxa ungeke umnake. Kodwa nje akahluphi, 
uhlala laphayana egcekeni kubo. Into emenza ajabule ngukugijima 
azovula isango avulele izimoto eziphumayo nezingenayo.” 
“Hhayi, yisiqwayi lesi,” kusho uNontobeko eyibuka futhi le nsizwa 
egunde yashiya isiqhova esincane ekhanda, elokhu imamatheka 
njengoba ibavulela. 
“Sabona baba,” isho ibingelela ishesha ngezwana layo elincane. 
Avume uNgidi. 
“Yaphi?” 
“Edolobheni.” 
“Dolobheni?” 
“Yebo.” 
“Yokwenzani?” 
“Ngiyothenga.” 
“Yothenga?” ibuza sengathi kayilindele mpendulo. 
“Yebo, ngizokuphathela amaswidi,” kusho uNgidi emamatheka. 
“Maswidi?” 
Anqekuzise ikhanda uNgidi, ayizamulise imoto eyishiya imamatheka 
insizwa yakwabo ilivala isango. 


Bahamba nje lapha emotweni basakhohliwe okomzuzwana wusizi lwabo, 
balokhu bekhuluma ngendaba yalo mfo ohlale egqolozele okhalweni 


 



ebheke izimoto azozivulela isango. Sekuthi uma sebesedolobheni 
uNgidi ame esitolo, angene athenge iphephandaba i-The Witness 
neziphuzo eziqandayo. Alithi nhla kanye iphepha akhangwe yisihloko 
esikhulu esinesithombe sikaNontobeko. Ambuke ngokumangala. 
“Hhayi bo, ngoba nguwe nje lona?” ebuza emangele, emkhombisa isihloko 
esikhulu ekhasini lokuqala. Kuzimuke ikhanda kuNontobeko. 
“Hawu bakithi, le ndaba isisakazeke izwe lonke?” ebalisa 
ngezinyembezi. 
“Kanti usuhlupheke kangaka mntanami?” ebuza ngomunyu esibukisisa 
futhi isihloko sodaba lwentokazi eshiye isithandwa kufanele bashade 
ngelanga elilandelayo. 
“Ngenziwa ukuthanda uMhlengi baba,” esho ebihlika ekhala. 
“Ngiyezwa mntanami. Thula, kuzolunga. Sizomthola uMhlengi, 
ngizwa ekhanda. Kuzoba ngokunye nakuye uma esezwa ukuthi wenze 
izinto ezingaka ngenxa yokumthanda,” esho elula ingalo eyibamba 
emahlombe intokazi, eyiduduza. 
 


uMhlengi,” kusho uNgidi ezama ukubamba izinyembezi asezizwa 
zisho ukuwohloka. 
“Ngizwa ekhanda, sizomthola. Konke kuzolunga. Uyezwa Nontobeko, 
konke kuzolunga.” 
“Sengathi kungaba njalo,” kubalisa uNontobeko, ephakamisa 
amehlo, ewaphonsa laphayana ezansi ngasolwandle olukhazinyuliswa 
yimisebe yelanga eliphakamayo likhomba usuku oluzothile, olugcwele 
imfudumalo. 
“Sengathi kungaba njalo,” egcizelela ngenkathi iqhubeka nohambo 
imoto yabo, inqamula koManaba, idabula ko-St Michaels-on-sea, 
iqhubeka njalo ize ichezukela kwesobunxele isiyobamba umgwaqo 
owuthela wayeka obheke eThekwini. 


 



ISAHLUKO SESIHLANU 


Kayikho into okwakuvuma ukuba ayenze uXolani. Wayevele abone 
uMahlengi nje lapha phambi kwakhe. 
“Yinto engizoyithini lena madoda?” ebalisa ngenhliziyo ebuka iwashi. 
Walibuka isikhathi eside iwashi, wanikina ikhanda. 
“Hhayi, akekho umasiza, ngizosanganelwa yikhanda uma kuqhubeka 
kanje,” esho elinikina futhi ikhanda, ephuma eya emotweni. Wangena 
emotweni washaya umakhalekhukhwini, elokhu eqalaza ukuthi 
akabonwa muntu yini. Kwathi akasangane uma eselizwa iphimbo 
likaMahlengi elindonda kamnandi, elisasihoshwana. 
“Sawubona Mahlengi, nguXolani lona,” ehlebeza ehefuzela. 
“Ngiyakuzwa Xolani. Kunjani bandla?” 
“Ngikhona. Nginenkinga lapha,” esho ngelinokuphuthuma. 
“Inkinga?” ebuza ngokwexwaya. 
“Yebo. Cha, ungethuki. Inkinga yami ngukuthi bengifisa ukukubona 
manje…” 


Yavele yamokha ngensini intokazi. 
“Ungihlekiselani kodwa? Usungaze ukubize ngenkinga lokho?” 
“Kangazi phela ukuthi uma ngicela ukuku…” 
“Usungaze ucele? You are always welcome,” igcizelela ngelichichima 
injabulo yodwa intokazi. 
“Any time?” ebuza kuvela elomhlathi. 
“Any time is tea time,” egegetheka ngebhesi yakhe eyayenza uXolani 
adunyelwe yikhanda. 
“Sengiyeza-ke. Ngiphatheni?” 
“Noma yini nje emnandi.” 
“Hawu, wadlala ngami nje? Kangikwazi phela ukuthi uthandani.” 
“Ake uzicabangele nje nawe ukuthi yini engingayithanda.” 
“Ngicela ukuzicabangela ngelinye ilanga. Okwanamuhla ngoba 
ngiyaqala, ngicela kube nguwena oshoyo ukuze ngingaphathi into 
ezovele ikwenze uthi kangibambe engize ngayo.” 
“Kangikukhulule-ke. Ngicela i-pizza.” 
“Usuyakhuluma-ke manje. Yiphi i-flavour?” 
“Kuzoya ngokuthi uyithenge kuphi. Uma kuse-Pizza Hut, ngicela 
i-One and Only.” 
“Kuphela?” esalokhu ebuze echichima injabulo. 


 



“Well, and some wine. Red Wine.” 
“Inhloboni?” 
“Ave uhlupha. Bona nawe njengendoda. Uma nje kungeyona i-St 
Anna lena etholakala ngisho koSpar,” esho egegetheka ngaleyo bhesi 
yakhe. Kuthi akasangane uXolani. 
“Kawusangenzi muntu ngempela. Sengingakuphathela ushibhulayini 
wewayini onjalo?” 
“Umuntu angawaqonda yini amadoda?” egegetheka futhi. 


Bahlukana nje kuqhuma uhleko. Usamamatheka yedwa namanje 
uXolani njengoba eya kumkakhe endlini. 
“Ngiyabuya. Kungenzeka ngilibale.” 
“Uya ngaphi?” ebuza ngokunganaki nje. 


“Kunabangani engisayobalunguza edolobheni,” ephendula 
eshalaza. 
“Hhayi kulungile, siyobona ngawe. Uma uthi uzolibalala usho ukuthi 
uzohlala isikhathi esingakanani?” 
“Kakulula ukuba ngisho,” kumbancaza uXolani esecabanga udaba 
asezimisele ukuluxoxa noMahlengi angasangabazi nakancane ukuthi 
useyamthanda usefisa ukuba… Lumuthi nke uvalo uma ecabanga 
lokho. 
“Hhayi, kulungile,” kusho umkakhe ngosizana. 


Wezwa elokuvunyelwa ukuhamba uXolani, waphuma esehalazela. 
Wangena emotweni wayishaya yazula. Nguye lowayana eqonde 
edolobheni. Endleleni wadlula ebhodlelasitolo iLiberty wakhetha 
iwayini eliphambili. Waphuma lapho waqonda kuWest street, wama 
ngase-BP Centre wehla wangena ePizza Hut, wabiza i-pizza ebicelwe 
nguMahlengi. Wenza konke lokhu nje ulokhu ecabanga ukuthi 
uzolwethula kanjani lolu daba oselumshuka. Kuningi ade ekucabanga 
ukuthi kungangcono uma ekusho. Osekumqinisa yilo nje uvalo. 
“Hhayi, sekuyozwakala khona. Uma nje ngimtshelile lokhu engikuzwa 
ngaphakathi,” esho eziqinisa ezama nokuyiziba le ndaba. 


Kayizibekanga kalula nokho indaba yakhe yokufisa ukuzibika 
kuMahlengi. Yamnakashela nasemva kokuba eseyithengile i-pizza 
leyo, wangena emotweni. Nangenkathi enqamula imigwaqo yedolobha 
esephikelele efulethini likaMahlengi wayelokhu ewacabanga amazwi 


 



anembayo azogadla ngawo entokazini. Nangenkathi eyipaka imoto 
emgwaqeni wayesalokhu ethatha ebeka ngendaba kaMahlengi. Wehla nje 
emotweni, ethatha uplastiki onewayini, ethatha nesitsha esikhulukazi 
se-pizza, ekhiya imoto, eqa umgwaqo eseqonde efulethini, usalokhu 
ecabanga indaba yokufisa kwakhe ukuzibika kuMahlengi. Yikho 
konke lokhu kuntwayiza ezinkalweni ezikude kwengqondo yakhe 
okwamenza akambona uNdumiso owayemi phambi kwakhe esefile 
wulaka olwaluvukuzwa yisikhwele esasesithi kasimqede. 
“Uyifunani intombi yami wena?” ebuza ngesankahlu emjamele 
emehlweni. 


Wake wama wankema uXolani kusaduma ikhanda engazi ukuthi lesi 
sidlakela esiphambi kwakhe sikhuluma ngani. 
“Uyisithulu yini? Ngakhuluma nawe wangiqhunsulela amehlo nje?” 
ebuza esondela efutheka. 
“Bengingazi ukuthi ukhuluma nami,” esho ngokucikeka. 
“Uchaza ukuthini uma uthi ubungazi?” 
“Ngisho ngoba kangazi ukuthi ukhuluma ngani. Le nto okhuluma 
ngayo kangiboni ukuthi ihlangana kanjani nami.” 
“Uyedelela unjalo nje? Kawukangiphenduli-ke, bengisabuzile ukuthi 
intombi yami uyifunani?” 
“Kangazani nantombi yakho mina,” ephendula ngolaka naye 
manje. 
“Uya kuphi?” 
“Ngiya kuphi?” ehwaqa kakhulu. Nansi ingulube imnonela bo! 
“Ehhe. Uya efulethini eliwunamba bani?” 
“Enamba 312,” ephendula ngokunganaki ezama ukuqhubeka nohambo 
lwakhe. 


Wavele wajama phambi kwakhe uNdumiso wavimba indlela. 
Akagcinanga ngokujama endleleni kodwa wabuye wadedela nemvula 
yezibhakela ezamthola engazelele uXolani, wadiyazela. Akakwazanga 
nokuvika ngoba wayephethe kabi. Kwaba sengathi kuyamjabulisa 
lokhu uNdumiso, wazithela zalandelana ngamawala izibhakela. 
“Uyifunani intombi yami?” esho emdikadika ngequpha. Kwawa 
izimpahla manje kuXolani, iwayini laphahlazeleka esandleni ngenkathi 
ethi uyavika, lambhunyela umzimba wonke, nokwenza efake isikibha 
esimhlophe. Ne-pizza kayizithambisanga yavele yavuleka, yathi 


 



bukululu emzimbeni ishisa injalo. 
“Uyifunani intombi yami?” wayelokhu ebuzile uNdumiso eqhubeka 
nokumnxanxatha ngesibhakela uXolani owayesopha manje. Wake 
wazama bandla ukulwa ngenkathi sezikhululekile izandla zingasaphethe 
lutho. Kwasho nokho ukuthi isiminingi iminyaka agcina ukulwa, 
yasina yazibethela ewuNdumiso, yaqinisa kuleli so elase lopha. 


Kwaze kwaba sengathi uyamxolela ngenkathi sekukhona abamemezayo 
ngaphesheya. 
“Myeke bandla, kawuboni yini ukuthi akakwazi ukulwa?” Nebala 
kwaba sengathi liyamdambisa lelo ekuthukutheleni uNdumiso. 
“Uyosindela bona laba abathe kangikuxolele,” esho emvalelisa 
ngodalimede wesibhakela owamgqimuza kwaqhasha izinkanyezi 
uXolani. 
“Ngelinye ilanga ngiyovele ngikuhlabe ngenhlamvu,” esho eshingila 
emshiya kanjalo ephuza igazi elase liza ngamawala. Wake watabuzela 
ezama ukuqhubeka nokuhamba. 
“Ha, kanti kawudelanga, usaqhubeka nokuya kule ntombi yami 
engikukhuza kuyo?” kusho uNdumiso ebuya esefinqile, ekhomba 
ngomunwe. 
“Bamba oze ngayo. Kengiphinde nje ngikubone lapha!” 


Akadinganga kuphindelwa uXolani ngokuthi akabambe eze ngayo. 
Wagxawuzela ngamawala eseqonde emotweni yakhe. Wayidumisa 
ngewala, yasuka kwakhala amathaya. Nasendleleni yayilokhu igijime 
njalo, ewajomba ewajombile amarobhothi amanye ayengasawaboni 
nakahle ngenxa yeso elase livuvukale layintaba ngomzuzwana nje. 
Kayisaphathwa-ke eyegazi, kwase kubomvu imoto. Wafika kwakhe 
engasafisi lutho. Akabange esayipaka nemoto, akabange esayikhiya 
nokuyikhiya. Empeleni wehla ingakami nakahle nje, wahlaba ngejubane 
eseqonde endlini. 


Wathwala izandla ekhanda umkakhe. 
“Yini Xolani, kwenzenjani?” 
“Ngi…” yankwankwaza indoda. Phela endleleni akukho su ayelicabangile 
lamanga ayezowaqamba kumkakhe. 
“Yini, kwenzenjani?” 
“Hhayi, yindaba ende,” esho ngomunyu esula igazi ngesikipha esase 


  



simfoma mfo ngenxa yegazi. 
“Hhayi, kuyozwakala,” kubalisa umkakhe, eqonda endlini yokugezela 
eyobheka izinto zokusiza umyeni wakhe owayeseyisimungulu nje 
elokhu ephefumulela phezulu engundaza ephimisa igazi elalingamnike 
thuba ligobhoza njengemvula yezibhakela ayebhaxabulwe ngazo 
nguNdumiso. 


Kwakungakabohli kahle hle ukuthukuthela kuNdumiso. Wake wathi 
ukuzulazula imizuzwana emgwaqeni, wangena esitolo esasiseduze, 
wazibukibukisa ubala. Wathi uma esezwa ukuthi sekungconywana 
ukucinana okwakugqibelene esifubeni, washaya kancane eseqonde 
efulethini likaMahlengi. Wafike waciphiza inkinobho, wavulelwa. 
Wangena esemamatheka kancane, esenziwa yinjabulo yokubona 
isithandwa sakhe ayesithanda lokhu okuxaka ukwenza. Naso kwaba 
wukumbona samamatheka kancane, savula izingalo samgona. 
“Sawubona s’thandwa sami,” kubingelela uNdumiso esiqabula kakhulu 
isithandwa sakhe bandla. 
“Yebo baby, kunjani?” 
“Ngikhona s’thandwa, yinkumbulo nje,” kusho yena uNdumiso 
ephinda esinkonkoshela isithandwa sakhe. 


Kwake kwathuleka umzuzwana, kwaze kwaba nguyena uNdumiso 
oqala indaba. 
“Kunodaba engifisa siluxoxe s’thandwa.” 
“Udaba okufanele siluxoxe?” ebuza ngokumangala uMahlengi 
ebhanyaza amehlo akhe amakhulu ayehlotshiswe ngamashiya amnyama 
bhuqe. 
“Yebo, kangazi-ke ukuthi uzolwamukela kanjani wena.” 
“Wangethusa manje, ludaba luni lolo?” 
“Kalulubi, ungethuki. E, ngize lapha ukuzokutshela ukuthi ngizoke 
ngingabi bikho izinsukwana.” 
“Awu, cishe ngaquleka ngenxa yovalo,” kusho uMahlengi ethi 
ukuncibilika nasebusweni, “uzobe ungekho uyephi?” 
“Ngizobe ngiseSouth Coast.” 
“ESouth Coast? Kuphi nalo?” ebuza ethuswa ukuthi uNdumiso uzobe 
engakubo. 


 



Ahleke kancane uNdumiso. 
“Hawu s’thandwa sami, kawazi yini ukuthi indoda kayibuzwa?” 
“Hhayi bo, kayikho leyo nto. Nginelungelo lokwazi ukuthi uzobe 
ukuphi neSouth Coast futhi wenzani.” 
“Ngicela ukungakutsheli yonke imininingwane njengamanje. 
Engingakusho nje ukuthi uma kuphumelele lokhu engikuhambele, 
kuzokwenza umehluko omkhulu empilweni yethu,” esho elula izingalo 
futhi esisingatha isithwandwa sakhe. 
“Hhayi, okunye-ke lokhu,” kubalisa uMahlengi enikina ikhanda. 
“Njengoba ngisho nje baby , kuzokwenza umehluko omkhulu,” 
egcizelela ngokuzethemba okukhulu. 
“Manje uzohamba isikhathi esingakanani?” ebuza esibukisisa isithandwa 
sakhe. Wake wathula wabheka phansi uNdumiso ngaphambi kokuba 
aphendule. 
“Kanginaso isiqiniseko kahle hle. Kodwa kangiboni ukuthi sekungaze 
kweqe esontweni. Ngaphandle -ke uma kukhona okuphazamisa 
izinhlelo zami.” 
“Hhayi, inkulu indaba,” esho enikina ikhanda uMahlengi. 


Akahlalanga isikhathi eside uNdumiso. Wagcizelela khona nje 
ukusithanda isithandwa sakhe, wakhala ngobuningi bezinto okwakufanele 
azilungise njengoba ayezoba nohambo olude, wavalelisa. 
“Ngizode ngikuthinta-ke s’thandwa,” esho eqabula. 
“Nami ngizokuthinta. Ngingazi-ke phela noma uzobe uthinteka yini 
kule ndawo yakho eyimfihlo kangaka oya kuyona.” 
“Hawu s’thandwa, ngizobe ngithinteka, khululeka.” 
“Umuntu angaqonda yini uma sekuhanjwa izindlela ezingadalulwa, 
eziyimfihlo. Kwazi bani, mhlawumbe uyothwala nje lapho uya 
khona?” 
“Hawu s’thandwa, kawusangenzi muntu ngempela,” esho ezama 
ukuhleka. 
“Kasazi phela. Kokunye mhlawumbe uyobamba inkunzi nje, 
uzo…” 
“Ukushiso yini lokho?” ebuza ngolaka emngena emlonyeni. 
“Hhayi bo, wase ugqagqamuka ngolaka nje ekubeni ngithi 
ngiyancokola?” 
“Ubozikhetha s’thandwa izinto oncokola ngazo,” esho ezama ukwehlisa 
ukuthukuthela, “Phela umuntu ongasebenzi into eqondile njengami 


 



nje uhlale esolelwa zonke izinto ezimbi lezi. Kanti-ke mina ngihamba 
indlela eqondile, into nje ngiyenqena ukuchaza izinto eziningi, I 
want this to be a surprise.” 


Cha, bavalelisane-ke. Asale uMahlengi enikina ikhanda yedwa. 
“Hhayi, uyangidida -ke manje uNdumiso. Okungiphazamisa 
engqondweni ngukuthi unqabe waphetha ukungitshela ukuthi uya 
ndawanaphi neSouth Coast. Kaluyeki phela ukungishaya uvalo,” 
ebalisa ekhuluma yedwa ecabanga imihlola abeyitshelwa yisoka lakhe. 
Okwase kummangaza nakakhulu ngukuthi wayengaphathekile kabi 
neze ngokuthi lizohamba izinsukwana. Empeleni lokho wakubona 
kuyinto enhle eyayizomnikeza ithuba lokubona uXolani owayezwa 
esemkhumbule kakhulu. 
“Ingabe yena ubanjwe yini njengoba ebethe uyeza nje? Kube 
ngcono nokho akaze afika manje ngoba ubezoqondana noNdumiso 
onesikhwele esibi kabi bese kuyaxatshwana,” ebalisa ngenhliziyo 
ecabanga uXolani. Nanxa babengakazani kuyaphi, kunozibuthe 
nje owawumdonsela kuXolani, umenza afise ukulokhu exoxa naye. 
Okwase kumxaka nakakhulu yilolu vadlwana olwaluvele lumuthi 
heqe uma ecabanga uXolani. 
“Yinto engizoyithini kodwa bakithi lena?” washo ngelinomunyu, 
waqonda ku-dvd player wafaka iculo lika-Joan Armatrading futhi, 
wezwa esemkhumbula ngokunye manje lo Xolani eyase imshayisa 
ngovalo indaba yakhe. 
“Mh, nokwenza engakaze ayithi vu eyokweshela umntanomuntu,” 
ebalisa enyusa umsindo weculo. 


Wayesabalisa kanjalo ngenkathi kukhala umakhalekhukhwini. 
Wamamatheka kancane ngenkathi ebona inombolo negama lika Xolani 
livela ebusweni beselula. 
“Ave uyisigebengu, usungibambiselani udonga?” ebingelela 
ngenjabulo. 
“Kunjani?” esho ngeliphansi ewuziba umbuzo kaMahlengi. Ethuke 
ngokushesha uMahlengi. 
“Yini, kwenzenjani Xolani?” ebuza ngelethukile. 
“Yindaba ende. Ngithi kangixolise ngokungakwazi ukufika. Ngicela 
ukukuchazela uma siphinde sibonana.” 
“Wangethusa. Sizobonana nini?” 


 



“Ngingezwa ngawe.” 
“Kanginankinga mina, ungafika noma yinini.” 
“Kunjani kusasa kusihlwa?” 
“Kakunankinga.” 
“Kasibonane kusasa-ke.” 
“Ok, but please ube-right. Ngiphatheka kabi uma uzwakala uphatheke 
kabi.” 
“Eyi, ukuba uyazi… Kodwa-ke siyoxoxa kahle kusasa.” 


Bavalelisana-ke. Wake wawugqolozela umakhalekhukhwini wakhe 
uMahlengi emva kokuvalelisa kukaXolani. Waphinde waluzwa futhi 
lolo luvalo luthi heqe. 
“Mh, ngivelelwa yini kodwa bakithi? Nangu uXolani eba yisilingo! 
Uzothini nje kodwa uNdumiso?” wazibuza enikina ikhanda ecabanga 
uNdumiso owayesethanda ukuphumaphuma enhliziyweni yakhe. 
Ayengakwazi ngukuthi uNdumiso yena wayesha amashushu ngalena, 
eluzwa luqale phansi uthando lukaMahlengi, ezwa esenokuzimisela 


okukhulu ngalokhu ayesehlele ukukwenza ukuze kugcwaliseke 
amaphupho akhe okuthi bagcine beshadile noMahlengi wakhe. 
Wacabanga eyokushada noMahlengi qede wazipakisha ngokushesha 
izimpahla ezimbalwa ayezozidinga kulolu hambo lwakhe. Wathi uma 
esenelisekile ngokuthi ukuthathe konke akudingayo, wahluthulela 
waphuma, wangena emotweni. Ngaphambi kokuba abambe indlela, 
waqalaza ngaphesheya efuna ukubona ukuthi akekho yini umngani 
wakhe uS’bu. Ngenhlanhla wayekhona ehleli phansi komthunzi emva 
kwendlu, phambi kwakhe kunebhodlela le-Jameson nebhodlela le-
Appletiser. Waqonda kuyena, wasondela emoyizela. 
“Yini ukuncintshana, wahlalela ibhodlela wedwa?” 
“Kangincintshani, into kangifuni ukubangiswa entweni. Nasentombini 
mina ngifuna ukuba ngedwa. NoSindi bengimtshela lokho emini 
ukuthi mina…” 
“Ngoba ungeke uwuqede nje umusho ungalifakanga igama lomuntu 
wesifazane?” kubuza uNdumiso ehleka enikina ikhanda. 
“Kawungiyeke ngemibuzo eminingi, hlala phansi lapha siphuze nampu 
utshwala ngoba noThabani engilokhu ngimlindile akaqhamuki.” 
“Hha, sekunguwe futhi manje osuphuza nabantu? Kangithi khona 
manje kade uthi kawufune kubangiswa?” 

 



“Bengizincokolela nje mngani wami. Ngingaphuza ngedwa ngincishe 
amanye amadoda? Phela yinina eniyongingcwaba, ngeke nginilahle. 
Kangithi noNqobile owayekhala ngokuthi ngibuye ngilibale ngabangani 
bami ngamtshela ukuthi…” 
“Kawuzwe nje, kangikaligwinyi elokuthi uhlale ukhuluma ngabantu 
besifazane, usufaka oNqobile enkulumweni. Waba njani kodwa 
mngani wami?” 
“Hlala phansi lapha, uvale umlomo,” esho emdonsa ngesandla 
emhlalisa phansi.  

 



Cha, ashaye-ke uNdumiso isitifu leso, avalelise. Ungena emotweni nje 
usalokhu ehleka yedwa ecabanga imisangano yezindaba ezingapheli 
zezintombi okuhlale kuxoxa ngazo umngani wakhe. 
“Hhayi, izinsizwa amakhosi madoda,” esho ngenhliziyo, edumisa imoto 
yakhe eyisusa ilifulathela ilokishi, iyobamba uthelawayeka obheke 
eNingizimu. Wayehamba kahle nje engajahile, engqondweni elokhu 
ebukeza isu ayezothola ngalo le mali ayeseyigaqele ngabomvu. 
“Mh, amaphupho ami angafezeka uma ngingayithola le mali. 
Ngingamlobola uMahlengi, sishade, sibe nomuzi. Kwazi bani, kokunye 
kusale nemfalakahlana nje ngikwazi ukuqala okuyibhizinisana okuzinzile, 
ngibe yindoda ephilayo nami,” ebalisa ngenhliziyo ngenkathi imoto 
yakhe ishaya ngesinono ibheke koPortshepstone. Yathi uma isiyela 
ngakhona wachezuka wabamba umgwaqo omdala. Wathi uma esefika 
koShelly Centre wezwa esethanda ukukhathala kancane, sekubhoka 
nokoma. Wacinga indawo yokupaka phambi koxhaxha lwezitolo 
ezilapha enxanxatheleni yezitolo. Nebala wayithola, emva komzuzwana 
washaya kancane wenyuka ngezitebhisi enyukela endaweni yokucima 
ukoma eyayibhalwe ukuthi TAB and PUB. Kwakugcwele amaphanta 
lapha phakathi esazozama inhlanhla emahhashini. Wabiza ubhiya 
iMiller, enqena ukuphuza ugologo, esaba ukuthi uzosheshe umkhiye, 
waphumela phandle ezihlalweni eziphansi kwezambulela, wahlala 
phansi. Wawuncenga kancane ubhiya wakhe, elokhu ebuka abantu 
behamba phansi njengoba le ndawo ayephuzela kuyona yayisesitezi, 
ebuka nezimoto laphayana emgwaqeni. Ukwenza konke lokhu nje 
ulokhu eliguquguqula isu lokuthola le mali ayengayazi nokuthi 
ingakanani, ithemba elibeke nje kulokhu okwakushiwo ngumngani 
wakhe uS’bu ngenkathi ebabaza ukuceba kukaNgidi. 
“Wo, kengiyithole le mali madoda! Ngingamshada kusasa lokhu 
okusayo uMahlengi wami bakithi,” ebalisa ngenhliziyo efikelwa 
ngumunywana. 
 

 


 

idlula koRamsgate, ithubeleza ize iyobamba umgwaqo omkhulu 



ISAHLUKO SESITHUPHA 


Lase liyoshona ilanga. Base bekhathele manje oNgidi benoNontobeko 
emva kosuku olude behla benyuka neTheku namalokishi alizungezile. 
Babefike zibuya inhlazane lapha eThekwini, baqala efulethini e-
John Ross House ababegcine kuhlala kulo uMhlengi. Empeleni 
kwakungukulahlela nje ngoba uNontobeko wayeke weza naye lapha 
besanda kudukelana noMhlengi. 
“Mina ngithi kasiye khona, wayeyithanda le ndawo nanxa yayimba 
eqolo. Kusengenzaka ukuthi wayethe uma ebuya ekunyamalaleni, 
wabuyela lapha. Noma-ke sibe nenhlanhla kube khona osamkhumbula 
ongase amazi ukuthi washonaphi nokuthi usaphila yini,” wayesho 
njalo uNgidi ngenkathi bengena eThekwini, bebamba u-Victoria 
Embankment beze beyoma phambi kwalo ifulethi likanokusho. Babehlile, 
bafike bazichaza kumnakekeli walo ukuthi beze ngani. Ngenhlanhla 
bathola indoda yomlungu enomoya omuhle, yathi abame umzuzwana, 
yabacingela imininingwane ebhaliwe nayo yakhomba khona lokho 
ababekwazi nabo kokuthi uMhlengi wayephume isigubhukane lapha, 
akaze aphinde abuya. 

Babonga, bavalelisa. Babesuke lapho baqonda eMlazi. 
“Ngisamkhumbula umngani wakhe ababefunda naye eVukuzakhe, 
bengamathe nolimi. Ngisakwazi nakubo, uma kungukuthi basahlala 
khona, ngoba ngangimhambisa njalo uMhlengi noma ngimlande uma 
kade evakashele uMandla umngani wakhe,” wayesho njalo uNgidi 
bengena emotweni futhi ibamba u-M4 isibheke eMlazi kwa-BB. 
Ngenhlanhla bamfica uMandla, wajabula kakhulu ebona uNgidi 
okwase kuyiminyaka amgcina. 

“Nami kangisamazi uMhlengi. Yilokhu ngamgcina siseSultan 
Technikon,” esho ebalandulela. 
“Naningasebona yini abangane?” kubuza uNgidi ngelibhocobele. 
“Ngizokhuluma iqiniso nje baba. Sase singasebona, nanxa ngingeke 
ngithande ukusisho isizathu esasixabanisa, ngaphandle kokuthi ngisho 
ukuthi the lifestyle that he had chosen esikhaleni nje, yayingazwani 
nami,” esho ebipha kubonakala ukuthi uyayenyanya namanje le 
lifestyle akhuluma ngayo. 
“Yiyiphi le lifestyle okhuluma ngayo bhuti?” kubuza uNontobeko 

 



emangele. Ngokumazi kwakhe yena uMhlengi wakhe waye… 
“Hhayi, kasingamxini uMandla ndodakazi. Lokho kuphakathi kwakhe 
nomngani wakhe. Kasingene ezingxabanweni zabo,” kuchaza uNgidi 
egwema ukuba kungenwe emininingwaneni ezoze ikhiphe le mfihlo 
yamanyala azama ukuwafihlela le ngane yabantu esasangene namanje 
ngendodana yakhe. 
“Cha baba, mina ngibona ukuthi lokho bekungasinika njalo i-clue 
ebingasenza mhlawumbe siwuthole umkhondo kaMhlengi.” 
“Hhayi, kasingagxambukeli ezindabeni zabantu mntanami. Nginamanga 
yini Mandla?” embuza embuka sengathi uthi akavumelane naye. 
NoMandla kwaba sengathi uyasifunda isifiso sikaNgidi. 
“Impela baba, that was between the two of us. Engingakusho nje 
ukuthi I was hurt kakhulu ngoba ngangimkhonzile umngani wakho. 
Kwahlupha khona uma esekhetha ukuba yisi…” azibambe, anikine 
ikhanda, eneke izandla. 


Bavalelisa kanjalo. Badlulela eNtuzuma beyobheka uPhumlani 
naye owayengumngani omkhulu kaMhlengi besafunda eSultan. 
Ngeshwa bafika sekuhlala abanye abantu emzini okwakungowakubo 
kaPhumlani. 
“Kangibazi ukuthi bashonaphi abantu esangena emva kwabo lapha,” 
kulandula indoda yalapha ekhaya, eyayisho ngomkhabakazi omnyama 
owawuhlotshiswe yisibhono esicwebezelayo, ulunguze ngaphansi 
kwehembe, ikhuluma ngomthamo wokwakubukeka kusanyama 
yangaphakathi, kude kulunguza ngenkathi ekhuluma ufeleba. 
Okwasheshe kwacaca ngukuthi babeyiphazamisa emshikashikeni 
wayo wokugojela inkunzimalanga yebheseni elaliphambi kwayo 
ngoba yabachazela lokho yaphindela kulo ibheseni, yakha ngesipunu 
ebhesenini, yabibiyela emlonyeni. Bavalelisa nje oNgidi kayisabanakile 
iqhubeka nokuxhafuza ukudla kwayo, kucaca ukuthi ukubavalelisa 
kwakungaba okukhulu ukuyiphazamisa. 


Yizo zonke izindlela ezazibakhathazile manje. 
“Obekusemandleni ethu sesikwenzile ndodakazi. Sekusele ukuba 
silinde yena lo mfokazi ebengimthinte emini.” 
“Eyi, kasethembe ukuthi uzosisiza.” 
“Ngizwa ngimethemba nje mina. Sizozwa kahle nokho uma sesixoxa 
naye,” kusho uNgidi edonsa umoya kakhulu enanela ukukhathala 


 



ayekuzwa kuthubeleza namathambo omzimba wonke. Lo mlisa 
ababekhuluma ngaye ngumseshi ozimele ababethole inamba yakhe 
ebhukwini lezingcingo. Wayethe usabanjwe ngenye indlela, ngeke 
bakwazi ukumthola ehhovisi lakhe, base bethembisana ukubonanelana 
lapha ehhotela eBlue Waters abase benqume ukusale sebelala kulo 
oNgidi ngoba sekukude kakhulu ukuba baphindele ePort Shepstone 
kulokhu kukhathala okungaka. 


Nebala lasondela ihora lesithupha ayethe uzothelekela ngalo umfokazi. 
Lathi lapho lithi nqo ezimpondweni watheleka, ehefuzela, kubonakala 
ukuthi kade ephuthuma. 
“Sanibonani,” ebingelela esula umjuluko esiphongweni esasithanda 
ukucija, sicijise okwesilevu sakhe esasinentshetshana eyayigundwe 
kahle. Bavuma endlini. 
“Cupha khona lapha Dlaba,” kusho uNgidi ekhomba usofa omncanyana 
owawulapha endlini. Nebala wahlala umfo kaShezi owayebukeka 
eseqinile impela nje enamehlo ayaluzayo okwakufakazela khona 
ukuthi yindoda esebenza umsebenzi wokubheka yonke imininingwane 
engaba wusizo kamuva ophenyweni. Babuzana impilo, baphawula 
ngesimo sezulu njengenjwayelo uma kubingelelwana. 
“Kasihlale odabeni olunikhathazayo-ke,” esho ejeqeza iwashi umfo 
kaShezi ekhipha okokubhalela nepeni. 


Walubeka ngesineke uNgidi udaba lokufuna kwabo indodana yakhe, 
wabhala phansi konke uShezi, elokhu ebuza imibuzo, enqekuzisa 
nekhanda. 
“Kubukeka kuzoba nzinyana khona, ikakhulukazi ngoba umkhondo 
usumdala, kade nagcinana. Kodwa -ke ngizokwenza konke 
okusemandleni. Kangikaze ngehluleke. Sekungaqala ngani ngoba 
ninjani?” ebuza ebabuka emamatheka. 
“Sengathi kungaba njalo Dlaba.” 
“Khululeka Hlomuka. Ngizoyithola indodana yakho. Uma nje 
isaphila.” 
“Mh, engakwenza yini lokho uMhlengi afe angishiye ngi….” Abihlike 
akhale uNontobeko. 
“Thula mntanami, sizomthola uMhlengi. Sizomthola esaphila. 
Ngiyamethemba uDlaba.” 


  



Wavalelisa-ke uShezi emva kokuphetha yonke imicikilisho ephathelene 
nokuthi kuzokhokhelwana kanjani, nokuthi bazothintana kanjani 
ukuze abazise ngenqubekela phambili yophenyo. Basala bazibukeza 
zonke izigigaba zosuku. 
“Ngizwa nginethemba nje mina ndodakazi emva kokukhuluma 
noDlaba.” 
“Nami baba ngizwa ngimethemba. Ubukeka eyazi into akhuluma 
ngayo. Nezindlela zakhe zokuphenya azishoyo zizwakala zinobuchule 
futhi zingezesimanje ngempela.” 
“Yikho-ke nje ukuthi uthanda ukumba eqolo,” kuphawula uNgidi 
eshaya izibalo ngekhanda ehlawumbisela ukuthi kuzogcina kukhokhwe 
malini uma lungadonsanga kakhulu lolu phenyo lukaShezi. 
“Kusho khona ukuthi akayona imfundamakhwela efuniselayo 
ngomsebenzi.” 
“Yebo, kayisho lutho imali. Uma nje simtholile uMhlengi. Awu, 
uMhlengi madoda,” kubalisa uNgidi enikina ikhanda, eqheluka eyoma 
ngasewindini, ebuka laphayana eMpumalanga olwandle. Walubuka 
ulwandle lugubha amagagasi ngesineke, waphakamisa amehlo, wabona 
izinyoni zibhakubhakuza esibhakabhakeni. Wezwa efikelwa yithemba 
nje lokuthi kabazukuphuma inqina kamabuyaze. 

Nebala waphuma uNgidi, wabamba ikheshe, waze wayothi cababa 
ezansi. Waqonda ezihlalweni ezinofozelayo ezilapha efoya yehhotela, 
wahlala, wakhipha iselula yakhe, wasishayela isithandwa sakhe. 

 



“Hello s’thandwa,” ebingelela ngokunqikazi ngenkathi lubanjwa 
ngalena. Wayengenasiqiniseko sokuthi selubohle kanjani ulwandle 
obeludlobile ekuseni. 
“Yebo,” kuvuma uNomalanga ngalena, kuzwakala nje ukuthi 
akakancibiliki. 
“Ngicela ukuqala ngokuphinde ngixolise bandla ngalokhu okwenzeke 
ekuseni.” 
“Ngilalele, khuluma.” 
“Ngenziwa yizinkinga s’thandwa, ziqhamuka esikhaleni, zenze 
umuntu adunyelwe yikhanda.” 
“Akhohlwe nabantu abamthandayo?” 
“Hhayi ukuthi usuke ebakhohliwe. Kangikukhohliwe, into nje le 
nkinga…” 
“Kawukangitsheli nokuthi yinkingani leyo esikwenze wabona 
ngingabalulekile ngaleyo ndlela.” 
“Bengithi ngizoyixoxa kahle kusasa sesibonana.” 
“Uma ucabanga sisazokwazi ukubonana?” 
“Hawu s’thandwa ukhuluma kanjani uma ukhuluma kanje? Ngicela 
ukukubona bandla, ngikuchazele ukuthi ngibekwa yini lapha 
eThekwini.” 
“UseThekwini?” 
“Yebo s’thandwa. Ngizobuya kusasa.” 
“Uzobe wenzani lena engapheli?” 
“Ngizothungatha uMhlengi lapha.” 
“UMhlengi?” ebuza ngokumangala okunokucikeka nokucasuka. 
“Yebo s’thandwa.” 
“Hawu, usuqale phansi indaba kaMhlengi futhi? Kangithi zolo lokhu 
ubukhuluma indaba yokuthi usuyidlulisile enhliziyweni yakho indaba 
kaMhlengi. Sizoqhubeka kanjani nothando lwethu uma kusekhona 
indaba kaMhlengi? Kawuvele ngani uthi kasehlukane ngoba ngiyabona 
ukuthi lo Mhlengi wakho umthanda ukwedlula mina?” 
“Kahle phela s’thandwa ngichaze.” 
“Hhayi, kakukho nto ozoyichaza. Bye,” esho eluvala ngolaka ucingo, 
eshiya uNgidi elugqolozele sengathi ulubuza ukuthi kalusamelekeleli 
ngani kulezi zinkinga ezingaka. 
“Awu, wangenza uMhlengi madoda!” 


*** 

 



Laliduma ikhanda kuNkululeko. Zazingavumi ukusha izinyembezi, 
esikhundleni salokho zazilokhu zigobhozile nje, zigeleza njengomfula 
ogcwaliswe yimvula yezikhukhula ezinolaka. Babezama bandla ukumduduza 
abazali bakhe, izingane zakwabo, abangani nezihlobo. 
“Ngizoba yini ngaphandle kukaNontobeko?” esho ephindaphinda 
umbuzo ayesewubuze kaninginingi, kungekho mpendulo efikayo. 
“Kuzolunga mntanami,” kududuza unina ngezinyembezi. 
“Kanjani kodwa mama?” ebuza ebihlika futhi. 
“Indoda iyaqinisela ndodana. Indoda kayikhali,” kuchaza uyise edla 
imihlathi. 
“Ngingakhali kanjani nje ekubeni ngifelwe yizwe?” 
“Kalikufele izwe. Sikhona thina, siyakuthanda,” kuncenga uZinhle 
uthunjana wakwabo abalamana naye emhlane, abangamathe nolimi 
naye. 
“Kaniyena uNontobeko nina. Kaniyena,” edazuluka kakhulu futhi. 
“Siyakuthanda,” besho kanye kanye endlini. 
“Kaniwuyena uNontobeko. Ngeke nisivale isikhala sakhe. Ngeke!” 


Wasiphinda futhi isililo, wabashiya bethothongene, washona ekamelweni 
lakhe, wazithanqaza phezu kombhede wakhe, wo, wasidinda isililo. 
Ukhala nje kubuya yonke imizuzu emtoti ebichichima uthando lwakhe 
noNontobeko wakhe bandla. Kubuya zonke izifiso, amathemba, 
amaphupho. Nasi nje isithabathaba somuzi ebebehlale bethembisana 
ukuthi bayoqeda izikweletu zomshado qede bawuthenge. Nazi nje 
izithohlongwana zezingane ezimpofu njengabo bobabili ebebehlala 
bexoxa ngazo, bethi kuyodlula iminyaka emibili beshadile qede 
bazithole. 


Kwabuya konke lokhu kuNkululeko, kwaphinde kwawuvula umthombo 
wezinyembezi, wawabona ephihlizeka amaphupho akhe, wakubona 
konke abekuphilela kuncipha phambi kwakhe. Awu, kwancipha 
bakithi, kwancipha, kwaba yichashazana, kwagoqana, kwahwamuka 
kwashabalala. Yebo, kwashabalala konke abekuphilela, kwamunceka 
wonke amandla emzimbeni, kwasala ingcosana nje, eyamsimamisa, 
wakwazi ukuvuka embhedeni, waphephuka, waqalaza izikhiye zemoto, 
wazithatha ngezandla ezintekenteke. 


 



Waphephuka bandla, wayophuma ngomnyango. Umzinjana wakhe 
ophundlwe wusizi kawubanga nazo nezigi ezazingabenza bamuzwe 
lapha endlini ngenkathi ephuma eyongena emotweni yakhe eyayijame 
egcekeni. Wangena kuyo wayidumisa ngezinedumbe, wayisusa yaze 
yayophuma ngesango. Nansiyana igwinywa wumnyama wobusuku 
obuhwaqabele, obunomoyana ohlabayo. Nansiyana iyoshona ezansi ize 
iyoma ngasehlashaneni. Nanguyana naye ehla esalokhu ephephukile 
belu, ekhutshwa yizidindi, ebibitheka, ehlisa izandla eziqhaqhazelayo, 
zifika okhalo, ziqaqa ibhande lebhulukwe.  

* ** 

UMhlengi. UMhlengi. UMhlengi. Yilona gama elalilokhu lingavumi 
ukugudluka engqondweni kaNomalanga. Wayelokhu ephenduphenduka 
embhedeni, ethatha ebeka, ebalisa, eqanganisa. Lwalumyobula, 
lumshisa uthando ayethanda ngalo uNgidi. Lwalushabalala nokho 
uma ecabanga uMhlengi. UMhlengi. Wayemcabanga qede kujuluke 
umzimba, awabone ephihlizeka onke amaphupho akhe okuphila 
impilo emnandi nenethezikile noNgidi wakhe owayekade efunga 
egomela emasontweni ambalwa edlule, ethi usefuna bashade, baze 
bahlukaniswe ngukufa. 

UMhlengi bakithi. Nguyena manje ozobehlukanisa noNgidi. 
Wayengakungabazi lokhu uNomalanga ngoba wayeyazi kahle 
indaba kaMhlengi, elwazi kahle usizi obeluvukuzeka enhliziyweni 
kaNgidi uma exoxa ngendodana yakhe eyayiyikho konke kuyena. 
Wayekwazi kahle uNomalanga ukucweba kwezinyembezi emehlweni 
kaNgidi uma esekhuluma ngokuklebhuka kwenhliziyo okwabangwa 
wukuphoxwa nguMhlengi. Wayengangabazi neze ukuthi uma isiqale 
phansi futhi indaba yalo Mhlengi kwase kuphelile ngaye, uNgidi 
wayengeke esaba nasikhathi sakhe. Empeleni kwase kuqalile, nakhu 
nje eseguquke ngomzuzwana nje, esesha amashushu ngokuthungatha 
lo Mhlengi abesefungile ukuthi usekhohlwe nya nguye, useyedlulisile 

 



indaba yakhe, usefuna ukugxilisa yonke impilo yakhe ekuthandeni 
uNomalanga. 
 

 



ISAHLUKO SESIKHOMBISA 


Wavuka ekuseni kakhulu uNdumiso, wageza qede wagqoka i-track 
suit namateki okugijima, wakhiya endlini, wabamba umgwaqo obheke 
ezansi oze uyongenela emgwaqeni omkhulu. Wayefuna ukulihlola 
kahle leli zwe, ikakhulukazi ipulazi likaNgidi. Nebala washaya 
kancane nje ngejubane, cishe amakhilomitha amahlanu, wase ewubona 
umgwaqo ongenela epulazini. Laphayana ngaphesheya emasimini 
zase zibonakala izisebenzi ziphithizela. Kabamnakanga kangako 
abantu, ikakhulu ngoba bakhona abambalwa ayehlangane nabo, 
nabo begijima njengaye, ngakho kwakubukeka kuyinto evamile nje 
ukubona umuntu esejuluke wamanzi te ehubha ubala. 

Kuningi ayekufaka engqondweni njengoba ayegijima lapha nje. 
Konke akubona kwamnika ithemba lokuthi kwakuzolunga konke lokhu 
ayekuhlela, ayekholwa ngukuthi kwakuzomnika umcebo owawuzoqeda 
zonke izinsizi zakhe. Okwase kusele nje ngukuthi acuphe yonke into 
ngononina ukuze lingaphazami nakancane icebo lakhe. Wezwa liqina 
impela ithemba. Wathi eqambe ephindela eParadise nje kwase kuqalile 
ukuthi kube nenjabulwana ebusweni bakhe. Konke kwakuzolunga. 

Wabuyela eParadise, wageza, wakhipha izinto ezidliwayo ayefike nazo, 
wapheka esitofini, kwalunga, wadla. Wabuye washayela uMahlengi 
wakhe bandla, baxoxa okungasho lutho, wakhala ngokuba matasatasa 
uMahlengi, bavalelisana bethembisana ukuthintana ebusuku. Emva 
kwalokho waphuma ngemoto wabheka edolobheni eMargate wathenga 
izintwana ezimbalwa ayezozidinga uma esenza lo msebenzi ayewuzele 
lapha. Esebuya edolobheni wadlula ebha eGun and Pistols wabiza 
ubhiya owawuqanda mo, wawuncenga kancane elokhu ebuka abelungu 
ababebaningi lapha, elalele nomculo we-country owawudlalwa 
kakhulu lapha. Akabange esawuthenga owesibili ngenxa yokucasulwa 
ngukuthi kwakumba eqolo lapha. Waphuma-ke wangena emotweni 
yakhe wayishaya yazula. 

Lase liyothambama manje ilanga lasehlobo. Nezisebenzi zasemapulazini 
amaningi kule ndawo zase zilokhu zibonakala emigwaqeni zitshethe 
amageja, ocelemba nokunye okwehlukahlukene, kuye ngokuthi 
kusetshenzwa kuphi. Wayebabuka laba bantu uNdumiso ngenkathi 

 



ebadlula egudla amasimu kabhanana, eqhubeka njalo eze eyobheka 
ngasepulazini likaNgidi ayelibone kahle ekuseni. Wathi uma eseyofika 
ngakhona wachezukela esitolo esasilapha, wangena kuso, wapaka 
egcekeni. Kwakugcwele kuvulande, kwande abantu ababebukeka 
njengezisebenzi zakhona lapha emapulazini, bemisa amagumfa eJuba 
phambi kwabo, bekhonyana nabambalwa ababemise amabhodlela 
kabhiya. Okwakwande kakhulu yiwo umsindo wokuxokozela, 
sekukhona nasebevukwe wubugagu emva kokushaya, sebecula impela 
nje, beshaya ingoma, beqhumisa uhleko. 


Cha, baxoxa-ke nomfo kaNhlumayo lona, owayesechazile ukuthi 
yena usebenza epulazini kwaZibukwana. 
“KwaZibukwana kukuleli pulazi elingaphesheya?” ebuza ekhomba 
epulazini kwaNgidi, eyithelela ubhiya futhi le nsizwa eyayisikhululeke 
kakhulu, ibabaza umusa ongaka walo mbhemu oyisikela utshwala 
engayazi nakuyazi. 
“Hhayi, kwaZibukwana kungale kwentaba. Lapha okhomba khona 
kukwaMayedwa,” esho ehleka, kuvela kakhulu izimbazo zamazinyo 

 



aphuzi. 
“KwaMayedwa?” ebuza emangele. 
“Ehhe, yipulazi lomfo kaNgidi leli. Yinsizwa esencane nje, cishe 
uyela emashumini amahlanu eminyaka ubudala. Abantu-ke sebemethe 
elikaMayedwa ngoba uhlala yedwa kulowaya muzikazi, akaganiwe,” 
esho egegetheka futhi unkabi ephinde ethela umuthi enkomeni. 


Waqhubeka nokubiza ubhiya uNdumiso, yaqhubeka nokuqeketha 
insizwa yezingovolo, iyiphendula kahle nemibuzo uNdumiso ayeyibuza 
ngokunganaki nje enzela ukuba ingasoli lutho le mambane. 


Bathi beqambe bevalelisana, wase eyisengile imininingwane eminingi 
uNdumiso, nanxa kwakungabanga lula ukuthola konke ngoba phela 
wayengaze asole umfo wezingovolo, nakho nje phela ukuthi naye 
wayazi lokho okungangaye, okwaziwa cishe yiningi ngalo Mayedwa 
owayebatshazwe ukuba nezisebenzi eziningi, eziphethwe kahle, 
ezihlala khona lapha enkompolo esepulazini. Le mininingwane 
ayeyitholile uNdumiso yayenele ukuba iwakhuphule kakhulu futhi 
amathemba akhe okuthi kuzolunga konke. Awu, kungabe kusalunga 
kodwa madoda, ashade noMahlengi wakhe asemthanda kangaka! 


Wayelokhu ecabanga ngoMahlengi ngenkathi esephindela eParadise, 
eyayisalokhu iyinhle nje njengoba esengena seliyozilahla kunina. 
Wafike wangena endlini yakhe, wabeka izimbiza, wakhipha 
ubhiya efrijini, wahlala phandle, wagqolozela ubuhle bale ndawo 
eyayinokuthula okuyisimanga. Yebo, wafunga ngenhliziyo uNdumiso 
ukuthi uma sekulunge konke, uyoza lapha noMahlengi esewumkakhe, 
bazobukisana, bababazisane lobu buhle, lokhu kuthula. 


Esedlile, wageza, wabuka izindaba, ikakhulukazi isibikezelo sezulu, 
wasithinta isithandwa sakhe, esejatshuliswa nawukuthi babezokhuluma 
isikhathi eside ngoba kwase kushibhile ukusebenzisa ucingo emva 
kwehora lesishiyagalombili. 
“Kunjani kodwa s’thandwa sami?” ebuza ngenjabulo ngenkathi 
uMahlengi ephendula ngalena. 
“Ngiyaphila, wena?” ebuza ngelingenamdlandla kangako, kuzwakala 
sengathi kukhona okumpintshile. Akuzibe lokhu uNdumiso, agxile 
ekubaliseni ngenkumbulo. 


 



“Kangithi uhambe wangishiya, wangangitshela nokuthi uyaphi, 
uyokwenzani?” 
“Kahle s’thandwa, ngizokuxoxela kahle uma sengibuyile,” 
“Ayi, kasazi mntanomuntu.” 


Zabaliselana-ke ngezothando izithandani zavalelisana. Kwadlula 
isikhashana kwabuya ukukhathala kuNdumiso, walala zwi, ezindlebeni 
kusalokhu kunkeneneza iphimbo elimtoti likaMahlengi. Ayengakwazi 
ngukuthi uMahlengi yena wayengalele ngalena eThekwini, kunalokho 
wayehleli noXolani owayesanda kungena nje, ehefuzela, exolisa 
ngokuphuza ukufika. 
“Eyi, kangithi ngiwumzanyane kulezi zinsuku?” 
“Uphi unina wabantwana?” 
“Usebenza ebusuku kula masonto.” 
“Kanti uwunesi yini?” 
“Hha, onesi sebaduma kabi ngokuba yibona bodwa abasebenza ebusuku. 
Akayena unesi, usebenza lapha esikhumulweni sezindiza uyisikhulu 
khona nanxa ebuye angene ebusuku ngamanye amalanga.” 
“Bese kuba nguwena umzanyana?” ebuza ehleka kakhulu. 
“Chabo, kuqondane kabi nje kulezi zinsuku, usisi osizayo 
akekho.” 
“Ushiye izingane zodwa nje?” ebuza ethukile. 
“Yebo, bese ngehlulekile ukuzibamba. Enhliziyweni yami ngizitshele 
ukuthi uma ngikubone imizuzwana embalwa nje kuyobe kwanele.” 
“Ngiyabonga bandla.” 
“Ungabongi mina, bonga uMam’unengalo noMgenge laba 
obahambayo.” 


Kubonakale ukuthi uMahlengi uyamangala nje ukuthi uXolani 
ukhuluma ngani. 
“Obani labo Mam’unengalo noMgenge okhuluma ngabo?” 
“Yizinyanga zodumo zalapha eThekwini. They specialise in love 
potions,” kusho uXolani ehleka. Kuthi akafe yinsini uMahlengi. 
“Hawu, waze wangethuka. Ngoba ngenzeni nje bakithi ngize ngethukwe 
kangaka?” 
“Uyazibuzisa, kanti ngilapha nje ngenziwa yini?” 
“Wenziwa yini?” emamatheka emuthi laphalazi ngamehlo. 
“Kuthiwa phela umuntu ohamba lezi zinyanga uba nomuthi onamandla 


 



owenza abadlisiwe baphithane amakhanda, uma bengabazanyana 
bashiye kwazinganyana lezo abazigadile,” esho ehleka eyibukisisa 
le ntokazi esimsanganisile. 


Bahlale-ke baxoxe kube mnandi kube njeya. Ngesikade abuke iwashi 
uXolani, ahlahle amehlo. 
“Ngeke, sekufanele ngihambe. Phela ngiwumzanyana namuhla,” 
esho esukuma eqalaza ikepisi lakhe abelikhumule ngenkathi engena 
lapha efulethini. 
“Zingakanani zona lezi zingane ozigadile?” 
“Omdala uneminyaka eyishumi bese elanywa oneyisikhombisa.” 
“Kanti ngabantu abadala? Bese ngethukile. Badala labo bantu, sizoba 
sesihamba nabo ama-bash kungekudala.” 
“Hha, izingane zami ngeke zikwenze lokho,” esho enikina ikhanda, 
ebipha. 
“Uma zifuze uyise ngokuhamba ebusuku?” 
“Uyise uphoqwa yisimo,” ethi ukuhwaqa. 
“Uphoqwa yisimo?” embuza emamatheka. Athi ukuthula kancane 
uXolani, amgqolozele emehlweni uMahlengi. Ezwe lumjuqa futhi 
uvalo. 
“Ngiphoqwa yisimo Mahlengi. I think I have fallen in love with you. 
In a very big way,” esho embamba ngesandla. 
“Hawu Xolani!” ebabaza ekhophoza. 


Amgqolozele emehlweni uXolani. 
“Ngiyazi ukuthi ubungalindele ukuzwa lokhu kuvela kimina. 
Ikakhulukazi ngoba sihlanganiswe ngumsebenzi nawe. Iqiniso 
ngukuthi nje kwenzeka okuthile kimina mhla ngiqala ukukubona. 
Ngicela ukucabange lokhu engikushilo, sizobuye sixoxe sibonisane 
ngokuthi sizokwenze njani,” esho evula isicabha. 
“Mh, Xolani bakithi,” ebalisa uMahlengi, elandela uXolani 
ngamehlo. 
“ Are you not going to hug me goodbye ?” esho evula izingalo 
uXolani. Azivule noMahlengi ezakhe nanxa eqale ngokunqikaza. 
Babambane. 
“Ngiyakuthanda-ke Mahlengi. Kakhulu. Ngicela ukucabange 
lokhu engikushilo. Sizoxoxa kahle ngakho soon. Ulale kahle, mina 
kakuzukulaleka ngicabangana nawe.” 


  



Wavalelisa uXolani, eshiya uMahlengi endwazile, kuzula ikhanda, 
kugubhazela isifuba. Waphinde wasithinta futhi isifuba sakhe 
okwakukade kunamathele kuso uXolani ngenkathi behagana, wanikina 
ikhanda wadonsa umoya kakhulu. 
“Xolani, ungilingelani kodwa bakithi?” ebalisa yedwa egqolozele 
izindonga zakwakhe ezingamphendulanga, zambukela eshukashukwa 
yilokhu ayesekuzwa kukhula ngaphakathi enhliziyweni, kumenza 
ashaywe ngoluncane uvalo. Uvalo olwase lumshaya nakakhulu 
ngelokuthi kwase kumcacele zisuka nje ukuthi akazukubuthi qothu 
ubuthongo ecabanga le ndaba kaXolani. 
“Awu, Xolani bakithi,” ebalisa futhi, enikina ikhanda. 
 

Babunqaba ukufika ubuthongo kuNgidi. Umzimba wona wawukhathele 
kodwa ingqondo yayilokhu ithatha ibeka, ibukeza okwakusanda 
kwenzeka, kusukela kufika uNontobeko, beyothungatha uMhlengi 
eThekwini, bexhumana noShezi, kuze kufike ekubuyeni kwabo 
ntambama namuhla. Babuye bekhathele, yikho nje begcine bevumelane 
ngokuthi uNontobeko useyosale esevuka kusasa esephindela eThekwini, 
ayolinda khona izinsukwana kuze kube yilapho bethintwa nguShezi 
owayebethembise ukuthi isonto liyophela sekucaca ukuthi uyatholakala 
yini uMhlengi. 

Waphinde wayaluyaluza endlini uNgidi. Kwake kwathi akashayele 
uNomalanga ucingo, wabuye wazikhuza nokho esesaba ukuthi uzosuke 
ahlukumezeke emoyeni. Wazitshela khona ukuthi okungcono ngukuba 
agxilise ingqondo namandla akhe onke ekufuneni indodana yakhe 
ayesenethenjana lokuthi hleze ingashintsha nje uma sekuqhamuke 
noNontobeko lona okungangatshazwa namanje ukuthi uyithanda lokhu 
okuxakile. Waziduduza ngokuthi cishe nale ndaba kaMhlengi yokuthi 
uthandana nabantu besilisa kwakuyinto eyedlulayo nje, okungenzeka 
ukuthi usewayiyeka kudalo, usesaba khona nje ukuqunga isibindi 
sokubhekana noyise, ikakhulukazi emva kwalokhu okubuhlungu 
kangaka okwaba wumphumela wezenzo zakhe. 

Wayicabanga bandla indodana yakhe, wagcina esephumele phandle 
ebuka amathafakazi amasimu omoba ayekhanyiswe ngunyezi 

 



owawuqhakazile phandle. Wema eside isikhathi ewabuka amasimu 
omoba ayethi kuyoba yifa lendodana yakhe, wabuye wawaphendula 
amehlo wabuka isithabathaba somuzi wakhe. 
“Konke lokhu ngangithi kuyoba ngokwakho mfana wami ngelinye 
ilanga,” ebalisa ngenhliziyo engena endlini ehluthulela. Wangena 
qede washona ekamelweni, wangena kwezokulala. Ngaphambi kokuba 
alale wakhipha ukhiye wesisefo esikhulu esasakhelwe odongeni. 
Wasivula isisefo, wabingelelwa yinyamfunyamfu yemali eyayibekwe 
yambondelana lapha phakathi. Yayiningi le mali yakhe, enqena 
ukuyibhenka ebalisa ngokuthi uzobe ezibizela izikhulu zentela, 
nakho-ke nje ukucikwa ngukuya ebhange ngaso sonke isikhathi uma 
efuna imali. Wayengakuboni nje futhi ukuthi kuwumqondo ophusile 
ukuba zonke izinkomo zendoda zigcinwe esibayeni samanye amadoda, 
indoda ingabe isasala ngisho nenkonyane lokubika nje egcekeni, 
elibekelwe ukubhula umlilo uma kusuka isidumo, ngakho yanele le 
mali ayigcine emabhange ehlukahlukene. Kwakungeyona kuphela 
imali eyayilapha, kwakukhona nemigexo yedayimane neyegolide, 
ubucwebe nemihlobiso ephambili. Konke lokhu wayekuqongelele 
iminyaka eminingi uNgidi. 
“Ngangithi ngenzela wena mfana wami,” esho ngelimumethe 
umunyu. 


Wayesadabukisa kanjalo ngenkathi kukhala iselula yakhe. 
“Hello,” ebingelela ngokunganaki. 
“Hlomuka, kangikuphazamisi?” 
“Hawu, kanti nguwe Dlaba? Lutho, kawungiphazamisi. Ngisho 
ungashaya phakathi kwamabili akunankinga. Uma nje ungiphathele 
izindaba zendodana yami kulungile. Awungiphuthume-ke Dlaba, 
kuhamba kanjani?” 
“Kuyethembisa Hlomuka.” 
“Ngempela? Uyamthola?” kubuza uNgidi ngelixube injabulo 
nexhala. 
“Kangikamtholi Hlomuka. Engingakusho nje ngukuthi kukhona 
umkhondo ovuthwayo impela.” 
“Awu, zaze zamnandi lezo zindaba.” 
“Bengishayele ukusho lokho nje Hlomuka. Engingavalelisa ngalo 
nje ngelokuthi ngicela ukukuthinta ngomhlomunye. Kangingabazi 
ukuthi ngiyobe senginento ephathekayo.” 


 



“Awu, sengathi kungaba njalo Dlaba.” 


Bavalelisana nje kuchichima injabulo kuNgidi. Injabulo yamenza 
waqonda emnyango, waphumela ephaseji, nanguyana eseyongqongqoza 
ekamelweni lezivakashi okulele kulo uNontobeko. 
“Nontobeko, vula, yimina ndodakazi,” esho ehefuzela. 
“Ok, baba, ngiyeza,” kusho izwi elikhathele ngale, lizwakala ukuthi 
lizibanjelwe ubuthongo. Emva komzuzwana kwezwakala izigi ezithambile 
zisondela, kwavuleka isicabha, kwavela lobo buso bukaNontobeko 
obabuqhakaza ngisho ngabe uvuka ebuthongweni. 
“Ngiyaxolisa mntanami,” esho engena uNgidi, “bengingeke ngikwazi 
ukulala emva kokuzwa lezi zindaba.” 
“Zindaba zini lezo?” 
“Kade kushaye uShezi. Uthi kuyathembisa, kukhona umkhondo 
awulandelayo. Sizomthola uMhlengi.” 
“Ngempela baba?” ebuza emangala, bubalela ubuso bakhe, buba 
buhle ngokunye. 


Kwacaca ukuthi bajabule bobabili abantu laba. 
“Awu, waze wakude-ke umhlomunye lowo okuthiwa kasiwulinde,” 
kuzikhalela uNontobeko. 
“Siyandiza isikhathi mntanami. Ngokushesha nje uzofika umhlomunye, 
sizwe ukuthi undawanaphi uMhlengi, siye kuye, sixoxe sibonisane, 
sithelelane amanzi.” 
“Awu, sengathi kungaba njalo bakithi,” sekufika umunyu futhi 
kuNontobeko, esecabanga usizi nomunyu asedlule kukho ngenxa 
yokuthanda uMhlengi. 
“Kuzoba njalo Nontobeko,” kusho uNgidi elula isandla eyibamba 
intokazi ayengasakungabazi ukuthi imthanda ngempela uMhlengi 
nokuthi ingaba ngumakoti onesizotha ofanele ukubizwa ngomakoti 
wakwaNgidi. 
“Ngiyezwa baba, ngiyabonga ukuthi ungivusele izindaba ezimnandi 
kangaka. Liyakhula ithemba lokuthi azofezeka amaphupho, nanxa 
lingayeki phela ixhala lokuthi…” Abindeke, kubuye wona futhi 
umunyu. 
“Hhayi, khohlwa yixhala. Uzotholakala uMhlengi,” esho ngokuzethemba, 
ethi ukuhleka, embambatha uNontobeko ehlombe, “okufanele ukwenze 
nje wena ngukuphumula, ngifuna indodana yami ikubone u-fresh and 


 



beautiful,” esho egegetheka kakhulu. Ahleke bandla noNontobeko, 
bavalelisane ngalo uhleko olwaluwubufakazi bokuncipha kancane 
kancane komthwalo owawusalokhu ubahleli emahlombe.  

 



ISAHLUKO SESISHIYAGALOMBILI 


Nanxa ayengathembi uNgidi ukuthi ubuthongo buzosheshe bufike, 
walala wathi zwi, waze waphaphama ekuseni ngovivi, okuyisikhathi 
ajwayele ukuvuka ngaso. Wavuka wageza, waqonda egaraji evenini 
ayeyisebenzisa uma eyaluza lapha epulazini. Waphuma-ke waqonda 
emasimini, esayohlola ukuthi konke kuhamba kahle yini. Konke 
kwakuhamba kahle. Waqeda lapho wabuya esezovalelisa kuNontobeko 
okwakufanele ahambe aye eThekwini ukuze ayolungisa izinto 
ezithile. 


Wamfica ehlezi ekhishini uNontobeko, exoxa no-anti osizayo lapha 
ekhaya, kuqhuma uhleko, kuzwakala nje ukuthi bakhululekelene abantu 
laba, ongazi angathi kade bazana. Wezwa egcwala injabulo uNgidi 
uma ebona lokhu, kwabuya futhi enhliziyweni lokho kufisa ukuthi 
sengathi angafezeka amaphupho, atholakale uMhlengi, ikakhulukazi 
atholakale eseshintshile, esenalo nothando lwale ngane yabantu 
osekumcacela uNgidi ukuthi iwumfazi isibili. 


Kwaba buhlungwana nangenkathi sebemi egcekeni oNgidi, bevalelisana 
noNontobeko. 
“Kasethembe-ke elokuthi elakusasa lisizela nezindaba ezimnandi.” 
“Impela ndodakazi, sengathi kungaba njalo. Kangisangabazi kodwa 
mina, ngiyamethemba uDlaba lona.” 
“Kasethembe nokuthi siyokwazi ukubonana ngokushesha.” 
“Kuzoba njalo. Sizothintana uma esengishayele uShezi.” 
“Ngizohlala ngilulindile ucingo kusasa,” kusho uNontobeko edumisa 
imoto. 
“Hawu, ususho ukuthi ngingabe ngisakushayela before that? Kanti 
kunjani emhlabeni madoda?” kuncokola uNgidi. 
“Ngingayenza kanjani leyo nto? Ungangithinta noma nini,” kusho 
uNontobeko ngamahlonyana esesaba nokunezela ngelokuthi iphimbo 
likaNgidi lisuke limkhumbuze elikaMhlengi nje bakithi. 


Wayidumisa-ke imoto, wayisusa yacothoza kancane isibheke ezansi. 
Yathi lapho isiyophuma ngesango elikhulu laphayana ezansi waqalaza 
ethi uzobona uNyambose esezovula isango. Yaba buhlungwana 
inhliziyo uma engamboni. Ayengakwazi ngukuthi uNyambose 


 



wayekade engaphilile kahle ephethwe yisisu esasimlalise phansi izolo. 
Wayesethanda ukululama nokho manje, esehlezi phambi kwendlu 
laphayana enkopholo, eyibuka imoto iya esangweni. Nanxa amandla 
ayengakabuyi kahle, wasukuma, wamamatheka wathi nje, 
“Moto, moto,” enanela nangokuphakamisa isandla, ngesinye ekhwaxela 
ibhulukwe lakhe elalihlala lifuna ukuwa. 
“Ha, usesinde ngempela unkabi, nangu esekwazi nokubona izimoto 
lezi azikhonze kakhulu,” kuphawula izwi endlini. Pho wayemnakile 
yini uNyambose ngoba wayeselinganisa nangezandla manje sengathi 
ubambe sona impela isitelingi semoto, 
“Hhamu hhamu, moto… hhamu hhamu, moto,” eduma kubonakala 
nje ukuthi uya kude manje ngemoto yakhe. 
“Awu, ngeke sisambona-ke namuhla, uma eseduma kanje,” 
kugegethekwa endlini, bejabula nokho ukuthi useluleme unkabi 
owayeqhubeka nokuduma emnyango eyibuka imoto kaNontobeko 
ize iyoba yichashazana le kude. 
 

Kuhle eParadise Holiday Resort. Umuntu ovakashele lapha uvele 
azibone ekwenye nje indawo esapaki, ezungezwe ngubuhle bemvelo. 
Nabantu abavakashe lapha uyababona nje ukuthi bathokozile, 
njengoba kusehlobo nje abaningi bavuka baqonde olwandle. Abanye 
bahlala kovulande, balalele ukuheleza okupholile komoya. Kukhona 
namakharaveni, imvamisa okunezindawo zokosa inyama phambi 
kwawo, okuwubufakazi bokuthi kuziwe ngobumnandi lapha. Yebo, 
lena yindawo ongeza kuyo uzopholisa ikhanda, ubuyele emuva 
umphefumulo usuvuselelekile ngandlela thile, kokunye seziphungukile 
nezinkinga ebezizimukisa ikhanda. 


Lalingazimuki ikhanda likaNdumiso. Okwakumhlupha manje nguvalo 
nje nexhala lokuthi uma ingalungi le nto ayizele lapha uzomisa 
kanjani. Waphinda walibuka futhi iwashi. Sasingamile neze isikhathi. 
Kwase kufanele aqale anyakaze kusashisa nje. Umnyakazo wokuqala 
kwaba ngukushayela uNgidi eyakhala kanye iselula yakhe wayibamba, 
wabingelela. 
“Hlomuka, ukhuluma noDlamini lapha,” kusho uNdumiso ehefuzela 
ngenxa yovalo. 


 



“UDlamini?” 
“Yebo, kawungazi Hlomuka. Inamba yakho ngiyithole ebhukwini 
elinamagama abalimi bendawo lapha. Kangizichaze-ke, ngingumfundi 
weziqu zeMasters, emnyangweni wezolimo eyunivesithi yaseWits. 
Kunocwaningo engihamba ngilwenza ngabalimi abamnyama njengoba 
kubalulekile ukuthi ligqanyiswe iqhaza labo ekwakheni umnotho 
wezwe lakithi.” 
“Yiqiniso lelo Sibalukhulu,” evuma ngentshisekelo. Kumjabulise 
lokhu uNdumiso. 
“Manje kangazi-ke ukuthi izindlela zikaHlomuka zimi kanjani 
namuhla.” 
“Ububuzelani Sibalukhulu?” 
“Bengifisa ukudlula ngapho, kunemibuzo emibalwa nje ebengifisa 
sibonisane ngayo for this research.” 
“E, kanginandlela namuhla, ngaphandle kwakho ukuyaluza lapha 
epulazini.” 
“Ngingafika ngehora lesithathu ntambama?” 
“Yebo, lingalunga.” 
“Kakukho bantu abazobe bekhona? Ngiyenqena phela ukuthi side 
siphazamiseka nanxa kungeyona into ezothatha isikhathi eside lena 
esizobe sibonisana ngayo.” 
“Hhayi, kangilindele zivakashi namuhla. Ngizihlalela nomame 


osizayo nje kuphela, oshayisa…” Akabange esamuzwa nokuthi 
uqedela uthini uNdumiso esejatshuliswe ngukuba mbalwa kwezinto 
ezingase ziphazamise. 
“Ngisacela ungiyalele indlela ukuze kube lula ukuthola lapho 
kungachitheki isikhathi ngiduka ngingatholi.” 
“Kanti-ke kusobala, kangiboni ukuthi umuntu ophuma emadolobheni 
amakhulu njengawe engaduka amakhaya la,” esho enanela 
ngohleko. 
Nebala amyalele ukuthi uzohamba kanjani. NoNdumiso wazenza 
olalelisisayo impela. Bavalelisana bethembisana khona ukubonana 
ntambama. UNdumiso wavalelisa qede waqoqa izimpahla zakhe lapha, 
wahambisa ukhiye, wanikwa imali eyayibanjwe njengesibambiso. 
Ngaphambi kokuba aphume wakhangwa yizinto zokulengisa izikhiye, 
ezinhle ezazidayiswa lapha. Wavele wakhumbula isithandwa sakhe 
bandla, wathi akasithengele eyayiyinhle kunawo wonke, ihambelana 

 



nenyanga yokuzalwa kwakhe uMahlengi. Wezwa inhliziyo ifudunyezwa 
wuthando, kwathi akaphinde asishayele futhi isithandwa sakhe ayelokhu 
egcine ukusibingelela akhulume naso ekuseni. Wazikhuza nokho, 
ezitshela ukuthi kufanele ingqondo ayigxilise kulokhu ayekuzele 
lapha. Esezitshele lokho waqonda emotweni, wayisusa, yehla kancane 
inyonyoba, amehlo akhe elokhu ewagxilise ebuhleni bale ndawo 
ngenkathi iphuma ngesango, yehla njalo idabula ehlathini, iyodlula 
ezitebhisini zamatshe okubonakalayo ukuthi zakhelwe abahamba 
ngezinyawo abasuke bebuka ubuhle bendalo uma bevakashele lapha 
eParadise. Waphinde wafunga ngenhliziyo ukuthi uma sebeshadile 
noMahlengi wakhe uyoke amlethe lapha kebazohlala izinsukwana 
bazitike ngale ndawo okucacayo nje ukuthi ngeyezithandani. 


Yahamba njalo-ke imoto isibambe umgwaqo obheke edolobheni 
eMargate. Wake wathi ukuzulazula lapha edolobheni uNdumiso eqhuba 
iwashi. Emva kwesikhashana, esengene nasendaweni yokudlela wadla 
wehlisa ngobhiya owawujuluka ngenxa yokuqanda saqhwa, wangena 
emotweni wayisusa yahamba. Yabuye yachezuka emva kwebangana, 
yangena egaraji, wayipaka, wavula ibhuthi, wakhipha isikhwama 
esincanyana, waqonda ezindlini zangasese. Emva komzuzwana 
waphuma eseyibhungu elisho ngehwanqakazi nesihluthu ekhanda. 
Konke lokhu kwakungabonakali nakancane ukuthi ngokokufakelwa. 
Wayesedle nezibuko zelanga ezimnyama ezazenza amehlo akhe 
angabonakali nhlobo. Wawungamedlula endleleni umazi kodwa 
ungabe usambingelela ngoba ucabanga ukuthi ngomunye nje umuntu 
oqala ngqa ukumbona. 


Waqeda lapho wangena emotweni esebange khona kwaMayedwa njengoba 
insizwa yayizolo yezingovolo yayilichaze kanjalo ipulazi likaNgidi. 
Yayisahambe ibangana nje ngenkathi kukhala umakhalekhukhwini. 
Wawubamba, wawubuka ebusweni ukuthi ngubani lona omshayelayo. 
Wamamatheka kancane, wanikina ikhanda ngenkathi ebona igama 
elalivela. 
“Mngani wami, kunjani?” ebuza ngenjabulo emisa imoto eceleni 
komgwaqo, ephendula umakhalekhukhwini. 
“Kangiseyena umngani wakho. Ungangibiza ngomngani wakho 
ekubeni ungabange usangithinta usho ukuthi uhambe kanjani?” 
kubhoka uS’bu kuzwakala ukuthi ulimi luthanda ukugcwala umlomo, 


 



ushayashayile. 
“Bengisazokuthinta mngani wami,” kuxolisa uNdumiso ehleka. 
“Uyaphila kodwa?” 
“Ngiyaphila.” 
“Zinjani izintombi lapho?” ebuza ehleka kakhulu. 
“Yilokho-ke nje okwaziyo.” 
“Phendula umbuzo wami.” 
“Hhayi, kangikaze ngibone ntombi mina lapha eMargate futhi nje…” 
Azisole emva kwendaba eseze waphahluka. 
“Kanti useMargate? Hawu, ungambulala umuntu. Kanti ungizonda 
ngempela? Wawungasho ngani ngikukhaphe yikhona ngizobona 
uPhumelele noma uZandile noma uKarabo noma u…” Anxaphe uS’bu, 
kucace ukuthi imcasulile impela le nto eyenziwe nguNdumiso. 
“Ngisacela ukuvalelisa mngani wami, kukhona okufanele 
ngikuphuthume.” 
“Hhayi, ungcole kabi Ndumiso. Bengingazi ukuthi…” 
“Ngicela sixoxe kahle ntambama.” 
“Uzobuya ntambama?” 
“Yebo.” 
“Ngazikhathi zini?” 
“Ngabofayifi kanje… Kangivalelise-ke.” 
“Hhayi, kulungile, sizobonana-ke. Kodwa hhayi, uyangizonda. 
Ungiphuthisele ngokubona uZakithi noma uKhombi ekade 
ngaba…” 


Wanquma ukuluvala ucingo uNdumiso esalokhu ebalise njalo uS’bu. 
Wanikina ikhanda futhi, wabuyisela imoto emgwaqeni, waqhubeka 
nohambo. Isikhathi ababenqumelene sona noNgidi sasisekude ukushaya 
kodwa wabona kungcono ukuba abe esondelela ngakhona ukuze uma 
ngeshwa kuba khona okumlibazisayo endleleni angephuzi kakhulu 
ukufika kwaNgidi. Wayehamba kancane nangokucophelela lapha 
emgwaqeni engafuni nakancane nje ukuthi kube khona okumphazamisayo 
nokwenza esesondele kangaka ekutholeni umcebo ayengangabazi 
nakancane ukuthi umlindele kwaNgidi. 


Wanele wacabanga umcebo wezwa eba nesibindi manje. Wathi eqambe 
eqhamukela khona kwaNgidi lwase luhwamuke njengamazolo uvalo. 
Amehlo akhe ayesegqolozele phambili laphayana egcekeni lomuzi 


 



owawusubonakala kahle manje, ibonakala nemoto kaNgidi imile. 
Ukugxilisa kwakhe amehlo kwamenza akaze ambona noNyambose 
entininiza laphayana ngaphesheya, ngeshwa ephuzile ukuyibona 
imoto iqhamuka le kude, wasuka emva kwendaba kubo ethi uzovula 
isango ayibukele eduze imoto. 


Yedlula imoto kaNdumiso, yaze yayongena ngesango yama eduze 
kwekaNgidi emva kokuba esenze isiqiniseko sokuthi uyimise ngendlela 
yokuthi kuphumeke kalula uma esephuma ngesamagundane. Wasala 
enkemile uNyambose, edumele, walivala ngokuzihudula isango 
elalishiywe ligengelezile, wakhwaxela ibhulukwe lakhe wacothoza 
kancane esebheke kubo. 


Laphayana kwaNgidi wayesehlile uNdumiso emotweni. 
“Sikhulekile ekhaya. Hlomuka,” esho ekhuleka ebingelela uNgidi 
owayeza neno eseqalile ukumamatheka. 
“Sekunguyena uSibalukhulu?” 
“Yebo, nginguDlamini obeshaye ekuseni.” 
“Kasingene endlini-ke sixoxe.” Nebala balandelana bangena, uNdumiso 
ephethe 
i-brief case eyayimenza abukeke njengomfundi ngempela owenza 
ucwaningo olubalulekile. 
“Khululeka uhlale lapha, ngisacela u-anti asenzele okuphuzwayo. 
Uzothanda ukuphuzani?” esho emkhomba kusofa. Asho uNdumiso, 
aphume uNgidi, abuye emva komzuzwana, athi engakahlali phansi ebe 
esemlandela u-anti osizayo esephethe isiphuzo nezingilazi ngethreyi 
elihlotshiswe kahle. 


Wayesathi uyalibeka nje u-anti ithreyi ngenkathi esukumisa okonyazi 
uNdumiso. 
“Ningabe nisanyakaza. Ngiyasebenza manje,” esho ekhipha isibhamu 
ebakhomba. Lawa ithreyi ku-anti bandla owayesehayiza ngenxa 
yovalo. 
“Umsindo wena salukazi,” emkhaca esikhomba ngakuye isibhamu. 
Athule bandla 
u-anti wabantu. 
“Hawu, Sibalukhulu,” kuzikhalela uNgidi evevezela umzimba wonke. 
Usengafa engasambonanga uMhlengi madoda! 


  



“USibalukhulu unyoko,” enxapha, emkhomba ngesibhamu, ethatha 
i-brief case ngesandla esisodwa, eyivula ekhipha intambo. 
“Bopha lesi salukazana esinomlomo,” engeza ngenhlamba. 
“Hawu bandla, u-anti unehayihayi, uzo…” 
“Akusheshe lapho, ngiyasebenza, kangidlali. Ngale kwalokho 
ngikusakaza ubuchopho ngenhlamvu,” esho egcizelela ngenhlamba 
eshubile. Lamethusa uNgidi elokusakazwa ngenhlamvu. 
“Uma niziphatha kahle kakuzukufa muntu,” esho ebakluluza phansi 
kwezibuko. Lamkhuthaza uNgidi elokuthi kakuzukufa muntu, nebala 
wambopha u-anti ezandleni, eqinisa nefindo esenziwa yisibhamu 
lesi akhonjwe ngaso. 
“Mbophe nasemlonyeni,” esho emnika isikhafu. Wasithatha, wambopha 
ngaso umlomo. 
“Siqinise, yini indaba sathamba nje?” embuza emkhaca. Asibophisisise 
uNgidi. 


Kwasheshe kwacaca ukuthi bekuseyisendlalelo nje lesi. 
“Khipha ukhiye wesisefo-ke Hlomuka. Ngifuna imali.” 
“Hawu kodwa Sibalukhu….” 
“Kangikutshelanga yini ukuthi ngubani uSibalukhulu?” 
“Hawu, ngemali yami madoda!” 
“Shesha-ke, kasiyovula isisefo,” esho embeka isibhamu lapha emhlane 
emqhuba ngaso uNgidi osevele wathamba nje, esebonile ukuthi uma 
engadaza inkani angafa ngomzuzwana nje. Waqhutshwa njalo-ke 
waze wafakwa ekamelweni ehlohlolozwa belu. 
“Vula-ke isisefo. Shesha,” emndondonya ngesibhamu emhlane. 


Wasivula isisefo uNgidi. 
“Imali engaka madoda!” kubabaza uNdumiso encinciza sekuthi 
akashayeke phansi ngenxa yovalo olubangwa ngukobona imali eningi 
kangaka angakaze ayibone nhlobo empilweni yakhe. 
“Ngicela ungayithathi yonke Sibalu… ndoda yamadoda.” 
“Musa ukudakwa wena. Khipha imali uyifake lapha esikhwameni,” 
ekhomba isikhwama sakhe esase sivele saba sincane kakhulu manje 
uma esebona le nsavunsavu yemali. 
“Akusheshe lapho,” emhahameza ngolaka. Nebala kwashesha lapho, 
wayifaka uNgidi imali, kuduma ikhanda, kumcacela nokho ukuthi 
akukho nto angayenza. 


 



“Sesigcwele isikhwama,” esho eneka izandla. 
“Nx! Yinto engizoyithini lena?” kucasuka uNdumiso ekluluza kabi 
uNgidi sengathi nguyena othe akaphathe i-briefcase encane. Washeshe 
wabona nokho uNdumiso ukuthi umhobholo usungaze umenze athole 
amathonsi abanzi. 
“Kulungile, sesiqedile. Uyabona-ke ukuthi kangikubulalanga?” 
emsikaza ngesibhamu futhi. Akazange aphendule uNgidi ngoba konke 
kwakunjengephupho, kwenzeka ngokushesha okuyisimangaliso. 
“Ngizokubopha-ke ukuze ngingangeni enkingeni,” esho ekhipha enye 
intambo futhi. Ahlahle amehlo uNgidi. Kanti akakadeli lo mfokazi 
ukubahlukumeza? 
“Letha izandla-ke Hlomuka.” 


Waziletha bandla izandla uNgidi, wambopha wamuthi ngqi 
uNdumiso. 
“Ngizokuvala nomlomo-ke. Letha-ke umlomo.” Nebala walalela 
uNgidi, wamvumela uNdumiso ukuba ambophe ngesikhafu emlonyeni 
lowo. 
“Khululeka, kanizukufa. Ngenzela nje ukuthi ningacabangi ukwenza 
izinto ezingase zingicasule bese ngivukwa iqunga lami,” esho 
ethatha isikhwama, ephinde emkhomba ngesibhamu futhi uNgidi 
owayesejuluka phici, izithukuthuku sezisho ukwehla ngemilenze. 
Kunye nje ayekubonga njengamanje: ukuthi akazange abalimaze lo 
muntu. Okwemali kakusasho lutho. Usazoyisebenza. Abekwesaba 
ngukuthi uzofa ekubeni sekunethemba elikhulu kangaka lokuthi 
uzotholakala uMhlengi. 


Ngenkathi ecabanga konke lokhu uNgidi, uNdumiso wayeseyophuma 
ngomnyango manje emva kokuba eseke wathi ukubheka ukuthi lona 
obekuthiwe uzobulawa yihayihayi akakafi yini. 
“Khululeka salukazi, kawuzukufa,” esho evula isicabha ephuma 
eyongena emotweni. Isibhamu sasisalokhu sisesandleni. Wangena 
emotweni wasibeka lapha eceleni kwakhe esihlalweni phezu kwebriefcase 
ayeyibuka qede kudume ikhanda uma ecabanga ubuningi 
bemali ephakathi. Wayidumisa imoto, yasuka ngewala kwasuka 
amaphepha. Wabuye wazikhuza nokho esecabanga ukuthi bazosola 
abantu laphayana emasimini uma bebona imoto isuka ngejubane 
elingaka kwaNgidi. Nebala walehlisa ijubane. 


 



Ukwehlisa kwakhe ijubane kwasiza uNyambose owayeyibonile 
isuka ngejubane imoto, wathathela naye efuna ingamshiyi 
njengasekuqaleni. 
“Moto, moto,” esho ezama ukugijima bandla, esejuluke ngomzuzwana 
nje. Wabona nokho ukuthi kayisagijimi kakhulu manje, ngakho 
uzoyifica ayivulele isango, iphume, ayivalele. 
“Moto…” esho ehlaba ngejubane futhi, elitshaziswa kuphela nje yibhulukwe 
lakhe elalidinga ukulokhu likhwaxelwa, lisho ukuqathakela emadolweni 
limkhube uma engalinaki. Ugijima nje uNyambose uNdumiso akamboni, 
ushayela imoto ngezandla ezijulukayo. Wayehambe ibangana qede 
wayihlusula intshebe nehwanqa kokufakelwa, wakubeka lapha phansi 
eduze kwesikhwama nesibhamu. WayesenguNdumiso ojwayelekileke 
manje. Lalizula nokho ikhanda ngenkathi imoto ihamba isibheke 
ngasesangweni. Wayenesiqiniseko sokuthi akazukubanjwa. Kwase 
kusele ukuba angene kuthelawayeka womgwaqo, afike ngokushesha 
eThekwini, aqonde kuMahlengi amtshele ukuthi uyamthanda, usefuna 
bashade. Ngempela kwakuzolunga. 

Wayesacabanga ukulunga kwezinto nokuqhakaza kwekusasa ngenkathi 
ephazanyiswa yinsizwa eyama yathi phuhle lapha esangweni. Okokuqala 
wayesaxakwa yikho nje ukuthi livalwe ngubani, nini isango ngoba 
wayelishiye elivulile ngenkathi engena, enzela ukuba engalitshaziswa 
wukulivula uma esebuya nomcebo wakhe. 
“Nx, ngubani manje lona?” ebuza enxapha ebuka uNyambose 
owayembukisisa kwazise wayenza njalo kubo bonke abantu aqalayo 
ukubabona nokubavulela lapha. Waphinde wambukisisa futhi 
uNdumiso, wahwaqa sengathi uthatha yonke imininingwane uyigcina 
engqondweni. Wavele wabona nje uNdumiso ukuthi nguyena muntu 
ozomenza abanjwe-ke lona. Ukucabanga lokho kwamshayisa ngovalo, 
wethukela kuso isibhamu sakhe. Ngomzuzwana wayesemkhombe 
ngaso uNyambose, owabona isibhamu wavele wabhanyaza amehlo 
nje, wamamatheka. 
“Bhamu, bhamu,” ememeza enyewuka esondela kuNdumiso 
owayedidekile, wo, wadidekela kuso isibhamu bakithi, wayicindezela 
inkinobho, yehheni bakithi, kwaduma izulu ngenkathi ediyazela 
uNyambose, kuwa ibhulukwe kuqala, elilandela naye eyosakazeka 
phansi engasenakuphinde asubathe ngejubane eyovulela noma 
eyovalela izimoto esangweni. 

 



Konke lokhu kwenzeka ngomzuzwana nangokushesha okunjengokombani. 
Nemoto kaNdumiso yaphuma isindiza manje esangweni elalivulwe 
nguNyambose eselivula okokugcina bandla, yaqhashisa okwenhlamvu. 
Nansiyana ibheke emgwaqeni omkhulu oxhumana noqhamuka koPort 
Edward. Wayesajikela ngakwesobunxele esathi ubamba obheke 
eThekwini ngenkathi kukhala umakhalekhukhwini wakhe. Waqala 
ngokunxapha ngaphambi kokuba ayiphendule. Empeleni wayengabaza 
kwakuwuphendula lokho. 
“Mhlawumbe nguMahlengi nje,” esho ehefuzela ebuka inamba evela 
ebusweni bukamakhalekhukhwini. Kwakuyinamba angayazi. 
“Hello,” ebingelela ngokucikeka. 
“Sawubona bhuti,” kubingelela iphimbo elipholile lowesifazane. 
“Sawubona, ngikhuluma nobani?” ebuza ngokujaha ebamba 
ukucasuka. 
“NginguZakithi, inamba yakho ngiyithathe kuS’bu umngani wakho…” 
Yehheni uS’bu bakithi nezintombi ezigcwele izwe lonke! 


Wazama ukubamba ukucasuka uNdumiso, wehlisa ijubane kancane 
emotweni. 
“US’bu uthe kangikushayele ngicele ukuhambisana nawe.” 
“Ukuhambisana nami?” ebuza ngolaka manje. 
“Yebo, kade sagcinana naye, uthe kangimvakashele. Manje…” 
“Eyi, uS’bu nokuthanda ama…” Azibambe. 
“Kangizwanga bhuti?” 
“Ukuphi wena njengoba uthi kasihambisane nje?” 
“Ngise-Extention, ngaseSeaslopes.” 
“Yikuphi lapho?” usecikeke ngempela manje. Laba bantu bayazi 
kodwa ukuthi kubaluleke kangakanani ukuthi abaleke lapha? 
“Kuseduze bhuti, ubamba umgwaqo ophuma eMargate.” 
“Kangikho eMargate mina, ngisemgwaqeni oqhamuka ePort 
Edward.” 
“Kulula-ke, chezuka kuwo uma usubona amabhodi akhomba lapha. 
Uthatha esobunxele, uhambe njalo ugudle ngasesibhedlela, uqonde 
njalo ngomgwaqo oyoze ukukhiphele esikhumulweni esincane 
sezindiza. Uma usulapho ungangithinta, ngizophuma ngize kuwe. 
Please bandla I really miss uS’bu and kufanele ngi…” 


Yayisikhuluma yodwa intokazi, uNdumiso wayecikeke qede waluvala 


 



ucingo. Wayezibuza eziphendula endleleni. Kukhona okwakuthi 
akayishiye le ntokazi. Wawumlahla nokho unembeza uma esecabanga 
uS’bu. Uzothini ngempela uma esezwa ukuthi umenzele phansi 
umngani wakhe? Wanxapha kakhulu, imoto wayibuyisela eceleni, 
yama, wathatha intshebe nezinwele kokufakelwa, wavula iwindi 
wakushwiba le kude. Wabuye wathatha i -briefcase wayivalela 
ebhuthini. Usanxapha belu. Wabuye wayisusa futhi imoto, yangena 
emgwaqeni. Usanxapha belu.  

Yalubamba lusakhale kanye ucingo intokazi. 
“Jikela kwesobunxele. Ngizobe sengimile ekhoneni bhuti,” isho 
ihefuzela kucaca nje ukuthi isiyaphuthuma nayo. Nebala wahamba 
ibangana uNdumiso, walubona uswazi lwentokazi empofu esho 
ngezinwele ezilukwe kahle, idle izibuko zelanga, laphayana ezansi 
ishaye esincanyana isiketi, isho ngezicathulo ezingamaxhumela. 
“Hhayi, uS’bu bakithi, uyofa ezilanda madoda,” esho enikina ikhanda 
uNdumiso, eyimisa imoto, eyivulela isicabha intokazi. Yaba ukungena 
nje intokazi, wayisusa ngejubane uNdumiso imoto, babingelelana 
isiyoshona le ezansi, isiyochezukela kwesobunxele isibamba umgwaqo 
omkhulu obheke eThekwini. 

Yashosholoza njalo imoto. Kwakungakhulunywa lapha emotweni. 
Kwakudlange zona nje izithukuthuku kuNdumiso owayelokhu eqalaza 
ubala, ikakhulukazi uma kuqhamuka imoto ethi kayifana neyamaphoyisa. 
Okwase kumjulukisa nakakhulu ngukuthi wayengasakwazi nokuvula 
umsakazo ezwe ukuthi kayikaphumi yini indaba yakhe ezindabeni 
emsakazweni. Wayengenakuwuvula-ke ngoba uZakithi wayezoba 
nezinsolo, konakale yonke le nto. 

 



Yikho konke lokhu okwakumenza ezwakala elokhu enxapha uNdumiso, 
eqanganisa, ngenhliziyo ebalisa ngoS’bu. Wayesanxapha nangenkathi 
isiqhamukela eThekwini imoto yakhe, ichezukela kwesobunxele 
emva kokwedlula isikhumulo sezindiza, isibambe umgwaqo obheke 
eMlazi. Ngemva kwemizuzwana base beqhamukela kuwo umuzi 
okuqashe kuwo uS’bu. Wayijikisa uNdumiso yaze yayoma phambi 
kwesango. 
“Kasehle simbheke,” esho evula isicabha ngejubane. Wasivula nesakhe 
uZakithi, wathatha isikhwanyana sakhe esidume ngelika-‘Just in 
case’, walandela uNdumiso. 
“Waze wangisiza bhuti bandla. Ngangimgcine nini nje uS’bu wami 
bakithi,” esho emamatheka bandla ecabanga isithandwa sakhe, 
ebuka lo Ndumiso ayebonga kuye, owayengamuzwa nokuthi uthini 
njengoba ayegxawuzela phambi kwakhe engena egcekeni. Egcekeni 
babingelelwa yibhodlela le-Jack Daniels liyisicethe liginqika phansi, 
eduze kwalo kukhona amadampi ambalwa eBrutal Fruit nezinqamu 
zikasikilidi. Waphinde wanxapha uNdumiso, waqhweba uZakithi, 
basondela emnyango wendlu kaS’bu. Akazange angqongqoze kaningi 
uNdumiso ngoba wayejahe ukuyolungisa utwayi lakhe, engenasikhathi 
sokulitshaziswa nguS’bu nalo Zakithi wakhe owayesenamathele 
lapha emhlane, esejahe ukuba kuvuleke umnyango abone isithandwa 
sakhe. 
 

Akaligwinyanga lelo, kwase kuwubusantusantu emnyango, isidudla 

 



sesisho ukumqeda uZakithi. Akazithambisanga uZakithi, watibila 
bandla, wazama ukusishaya isidudla, kwaqathaka ithawulana 
elalibhinciwe, kasaba nandaba isidudla sansondo, sabhushuzela, 
saphephukela phezu kwakhe, samdonsa ngamasingili ayeweluke 
ekhanda, samndondondonya, samndondonya. 
“Uyifunani indoda yami? Uyifunani indoda yami?” sibuza 
simnikinikiza. 
“Kahle phela Nomthi, musa ukushaya ingane yabantu ingenze lu…” 
kuncenga uS’bu ephephuka naye ezama ukulamula. Wabona uNdumiso 
ukuthi kayingangaye, wakhumbula izinsizi zakhe, wacabanga 
amaphoyisa qede wahlaba ngejubane eseqonde emotweni yakhe.  

Wayesanxapha nangenkathi kungena izindaba emsakazweni. Udaba 
olwaluhamba phambili kwakungolokubanjwa inkunzi usomabhizinisi 
waseMargate nokubulawa kwensizwa kulokho kubanjwa inkunzi. 
Yachazwa imoto ebihamba isigebengu, wachazwa nomlisa lowo 
osolwayo, kwaze kwashiwo nenombolo yemoto kwanikezwa nenamba 
okungashayelwa kuyo uma kukhona ongaba nosizo ngomkhondo 
wesigebengu esachazwa ngesiyingozi kakhulu. 
“Niwuhlabe niwulawule nina benkosi…” kuncenga umsakazi esephetha, 
eyiphinda futhi inombolo okucelwa ukuba ishayelwe ngokushesha 
okuphuthumayo, egcizelela nemali eyayithenjiswa ukunikwa lowo 
ongasiza ekubanjweni kwesigebengu. 

 



Wayibamba ngekhanda uZakithi inombolo leyo, kwaba ngukwehla 
nje ku-West street edolobheni waqonda ezigxotsheni zocingo, 
wayishayela, engasenandaba nabantu ababembuka phansi, bambuke 
phezulu qede banikine amakhanda. 



ISAHLUKO SESISHIYAGALOLUNYE 


Ukuzamula kwesibhamu kwakuzwakele ngenkathi uNdumiso edubula 
uNyambose. Owezwa kuqala wagijima waya ngalapho okwakuqhamuke 
ngakhona umsindo, wayibona nemoto kaNdumiso ibaleka ngejubane 
iyosithela. 
“Hhayi bo, yelekelelani, nangu umuntu eselimaze uNyambose bakithi!” 
kudazuluka leyo nkosikazi belu imemeza abantu ababesebenza 
kude le esimobeni, bengakuzwa nakahle ukumemeza kwayo nakhu 
kusetshenzwa nje kuyaculwa lapha. 
“Yelekelelani bo!” isho isiguqe phambi kwakhe manje uNyambose, 
ithwele izandla ekhanda ikhihla isililo. 
“Hawu ngesili… ngesi-alamu sabantu bandla. Sibulawelwani nje 
kodwa?” 


Bakhona abasizwa leso sililo esasiqhamuka ngasesangweni. Wo, 
sasuka isidumo. Kwaba wubusantusantu sekubhekwe khona. 
“Udliwa yini uNyambose?” 
“Mtheleni ngamanzi.” 
“Ungabe usamthinta. Uma kufika amaphoyisa ayothi…” 
“Hhayi bo, akubizwe uNgidi.” 
“Usaphila kodwa? Hhayi bo, akabe esanyakaza nje pho?” 
“Hawu, usedutshulelwani kodwa uNyambose engasukeli muntu nje?” 
Yeza yayimvula imibuzo eyayingabhekiswe kumuntu, kuziphumela nje 
kubantu ababekhungathekile ngalesi sigameko esinyantisa umzimba. 
Kukhona izinsizwa ezimbili ezingalibalanga yimibuzo nokuphawula. 
Zathi nhla kanye, zadonsana, zasubatha seziqonde emzini kaNgidi 
owawuyibangana nje uma usuka lapha esangweni lesidumo. 


Zafike zazithela ku-anti owayelokhu etabalasa lapha elawunji, ezama 
ukushendelela ngasemnyango, kungaphumeleli konke ayekuzama 
nokho ngoba wayekinatelwe izandla nezinyawo ngendophi. 
“Yehheni, nanso-ke imihlola!” kubabaza insizwa ihefuzela, ihlahla 
amehlo. 
“Lingaphi ikhishi lapha? Phuthuma khona uthathe ummese,” kusho 
enye iqalaza indlu yonke ngokwexwaya. 
“Mhlawumbe izigilamkhuba ziselapha endlini,” isho ngokwesaba 
insizwa isijuluke yamanzi te nedumbe selizenzela nje. 


 



“Waba njani kodwa ngokuba yivaka? Landa ummese simqaqe 
asichazele,” isho izama ukuqaqa isikhafu emlonyeni, esaqaqeka qede 
wakhihla isililo u-anti wabantu bandla. 
“Kwenzenjani?” Du. Isililo kuphela nje esaba yimpendulo. 
“Uphi uMaye… uphi ubaba uNgidi?” kubuza insizwa ibamba umlomo 
izikhuza isicishe yabiza uNgidi ngaleli gama abizwa ngalo uma 
ehletshwa. 


Lutho, akakwazanga ukuphendula u-anti, kunalokho wakhomba 
ngomunwe nje esejahe ethoyilethe ngenxa yomchamo owawususho 
ukwehla ngemilenze. Esakhomba kanjalo yangena insizwa ebiyobheka 
ummese isiwubambe ngezandla eziqhaqhazelayo ezijulukayo. Bayisika 
intambo, bamqaqa u-anti. Babe sebebabela ngalapho ekhombe khona 
u-anti. Nebala bamfica uNgidi naye kuyiso leso. Bamqaqa. 


Kwaba sengathi uyaphupha uNgidi esekhululekile. 
“Nibekwa yini nje lapha madoda? Awu, naze nasisiza.” 
“Silethwa yisidumo. Sekulimele uNyambose.” 
“UNyambose? Udliwa yini?” ebuza ehlahla amehlo. 
“Udutshuliwe laphayana esangweni.” 
“Awu madoda, kanti lesi sigebengu sibuye sa… U-anti yena?” 
“Hhayi, abamlimazanga, ubeboshiwe nje kuphela. Sesimqaqile. 
Umuntu olimele nguye nje uNyambose.” 
“Awu, uNyambose bakithi,” kubabaza uNgidi. Ancincize, anikine 
ikhanda, aphume ngejubane engasaqalazanga nokuthi u-anti uqaqwe 
qede washonaphi. Bangatshelwa muntu ukuthi kabamlandele laba 
abasendlini. Ngomzuzwana base besho phakathi emotweni, eyasuka 
sengathi iyandiza, ngomzuzwana yabe isisesangweni okwase kumi 
iqulo labantu kulo, libhocobele, likhedamisile. Wehla ingakami 
nakahle imoto uNgidi, waphendla isixuku. 
“Kwenzanjani? Unjani uNyambose?” ebuza efola, embuka bandla 
uNyambose owayesecinyezisiwe esembozwe ngejazi elalikade 
ligqokwe ngenye insizwa khona lapha esixukwini. 
“Hhawu, sekonakele Hlomuka. Akasekho.” 


Waba mkhulu umunyu. Aduma kakhulu amakhanda. Kwaba yila 
ekhumbula umakhalekhukhwini wakhe uNgidi. Washayela amaphoyisa. 
Kwaphela imizuzu ethi ayibe ngamashumi amathathu, yatheleka 


  



isindiza imoto yamaphoyisa. Kwabuye kwaqala omunye umthwalo 
osindayo sekufanele uNgidi abhalise isitatimende achaze zonke 
izigameko zosuku. Wayesawachazela kanjalo amaphoyisa ngenkathi 
kungena ucingo luvela kuShezi. 
“Hlomuka, ngiphethe izindaba ezimnandi. Sengimtholile uMhlengi, 
useThekwini, sengilitholile nekheli nayo yonke imininingwane. 
Sekusele ukuba nixhumane naye-ke noma niqonde kuye ngqo lapho 
ehlala khona,” kusho uShezi ezwakala nje ukuthi uchichima enkulu 
injabulo. UNgidi-ke yena bandla wavele wakhungatheka nje, akaze azi 
noma ajabule noma akhale yini. Bavalelisana noShezi, bethembisana 
ukuthintana ngokushesha ngoba nakhu uNgidi kunodaba olubucayana 
asalulungisa ngapha. 
“Ngizozwa ngawe-ke Hlomuka,” kuvalelisa uShezi eshiya uNgidi 
esanganelwe yikhanda. Kulokho kusangana kwekhanda akakhohlwanga 
nokho ukuthinta uNontobeko amazise lezi zindaba ngaphambi 
kokuba abuyele emaphoyiseni lawo ayemi phambi kwakhe, emlinde 
ngenqwaba yemibuzo eyayisaliqhubezela phambili ikhanda likaNgidi 
elalizumekile, liphithene. 
 

Wayezishiye kanjalo izithandani zishukana uNdumiso, wagxawuzela 
eqonde emotweni yakhe, wayisusa ngejubane isiqonde endlini 
ayehlala kuyo. Wehla emotweni ejuluka, eyigodlile belu i-brief case 
eyayinomcebo wakhe. Wangena endlini wahluthulela, wayivula i-brief 
case, imali wayicakaza phezu kombhede, wayibala, wayibala. Wayibala 
waze wakhathala, wabona kungcono ukuthi ayiyeke kancane abuye 
aqhubeke kusihlwa. Wayesenesiqiniseko sokuthi azofezeka amaphupho 
akhe. Wacabanga ngamaphupho akhe, wezwa esemkhumbula lokhu 
okuxakile uMahlengi okwase kunesikhashana egcinile ukukhuluma 
naye. Nebala waqhelukisa i-brief case phezu kombhede enzela 
ukukhuluma kahle nesithandwa sakhe emise amadolo ecambalele. 

Wayesathi uyayishayela nje inamba kaMahlengi ngenkathi ebona 
incwadi ayengayibonanga engena ngenxa yejubane ayengene ngalo. 
Waqale wamangala ukuthi ngabe ubani lona ombhalele incwadi, wagoba 
wayicosha. Wamangala kakhulu lapho ebona isandla sikaMahlengi. 
Wamangala kakhulu nokho lapho eseyifunda, ezwa lokho eyayikusho. 

 



Lalisagcwele nokumangala izwi ayebalisa ngalo kuduma ikhanda. 
“Mahlengi ungangala kanjani emva kokujuluka okungaka? How 
can you do this to me? Sengisebenze kangaka ngifaka impilo yami 
engozini, ngi…” ebalisa ethatha umakhalekhukhwini futhi esefuna 
ukumthinta kusashisa nje uMahlengi ukuze ambuzisise kahle ukuthi 
yini kodwa lena amenza yona. 

*** 

Kwase kuhlwile, kuwubusuku obupholile lapha eThekwini. UMahlengi 
wayegqoke kahle namuhla, elokhu ejeqeza iwashi. Lwalumshaya 
uvalo uma ecabanga indaba kaXolani owayengatheleka noma yinini 
manje. Wayengasawangabazi amalangabi omlilo owawuvutha 
enhliziyweni, emenza aye ngokuya efiphala uNdumiso engqondweni 
nasenhliziyweni yakhe. Lwalumshaya ngakhona uvalo ngoba miningi 
imibuzo eyayiphithizela ekhanda. Uzothandana kanjani nomuntu 
oshadile? Umbuzo onzima nokho ngowokuthi njengoba esesangene 
kanjena nje ngoXolani, angathini nje uma engase ezwe indaba 
yokuthi wayengumuntu wesilisa, wahlinzwa, wagcina eseshintshile 
esewumuntu wesifazane omuhle osanganisa abantu bancamele 
ukushiya amakhosikazi? 

 



Lwamshaya futhi uvalo. Wazibona eseqonde emsamo watomula i-cd 
ye-Freshly Ground eyayimhlanyisa kulezi zinsuku, eyidlala qede 
afikelwe yizinyembezi. Wayivula ngesineke i-cd, wayifaka emshinini 
wakhe kanokusho, wakhetha ingoma eyayimgeza ngaphakathi. 
Yayisakhala le ngoma ngenkathi engqongqoza uXolani, engena 
sekukule ngxenye ethi: 

What would you do if I told you 
The story of my life? 


Wangena lisabalisa kanjalo iphimbo lentokazi ecula phambili kule 
ngoma. 
“Waze wayidlala ingoma engiyithandayo,” esho emamatheka ebuka 
uMahlengi. 
“Uqinisile ukuthi uyayithanda? Mina iyangihlanyisa, iyangikhalisa, 
iyangi…” Wayesekhuluma yedwa uMahlengi ngoba umuntu ayethi 
uyamchazela wayesecula kanye nalo iculo, esebheke phezulu, esho 
ngelimtoti iphimbo leli. Wamelekelela noMahlengi, wo bacula 
bakithi, babheka phezulu, babambelela ezinhliziyweni, baphonsa 
izandla emoyeni, bagcina sebesondelene, bagqolozelana emehlweni 
besalokhu beculile. Lapho iphela khona ingoma babambana ngezandla 
babukana emehlweni, zasondela kancane, kanye kanye izindebe zabo, 
zahlangana, zangana. Eside isikhathi. 
“Mahlengi, ngiyakuthanda,” esho ngomunyu osucishe uphelezelwe 
yizinyembezi. 
“Nami Xolani, ngiyakuthanda,” emnkonkoshela futhi uXolani 
enamathela esifubeni sakhe. 
“Ungathi ngiyaphupha Mahlengi,” esho emdedela kancane emgqolozela 
ebusweni, elula isandla, ecumbaza izihlathi zakhe ngeminwe efudumele 
emfoma umjulukwana. 
“Ngiyesaba kodwa. Nginovalo. Wena uganiwe, unezingane, u…” 
“Musa ukucabanga kakhulu ngalokho, sizobuye sikuxoxe. Okwamanje 
please concentrate on the fact that you love me…and that you want 
to kiss me again,” esho emamatheka esondeza izindebe, esibamba 
futhi isithandwa sakhe esiqabula eside isikhathi. 

Lapho beyekana khona ukuqabulana, babambana ngezandla baphuma 
bangena emotweni kaMahlengi babamba uVictoria Embankment, 

 



bahamba ibangana bajikela kwesokudla, babamba umgwaqana obheke 
eWilson’s Wharf baze bayopaka emva koxhaxha lwezitolo zokudlela 
ezengame umtata. Behla emotweni, babambana ngezandla, bagudla 
izikebhe baze bayongena eJohn Dory’s, okuyilapho ababevumelane 
ngokuthi bazodla kuyona njengoba bobabili babezifela ngokudla 
kwasolwandle. 
“Wenze njani ngezingane?” embuza emgqolozele emehlweni, emfunza 
ukudla okumnandi kwalapha. 
“Iyeke leyo, ngizikhiyelile, ngahamba,” ephendula egwajaza. 
“Uma unina eseshaya ucingo?” 
“Ngiyicishile iselula,” egwajaza futhi. 
“Mh, kwaze kwalukhuni bakithi,” enikina ikhanda, umntinyela 
kancane unembeza. 
“It’s because of you baby. Ngiyakuthanda Mahlengi. Kakhulu.” 
“Nami baby ngiyakuthanda. Kakhulu,” esho eze ewathambisa amehlo 
akhe. 


Baqhubeka-ke nokudla, behlisa ingxoxo ngomculo omnandi owawudlala 
kule ndawo. Ngesikade babambana ngezandla futhi, bangena emotweni, 
baphindela efulethini likaMahlengi, kwaba yiso leso futhi sokuqabulana 
nokuxoxa ngokuningi okwakubahlekisa, kubadabukisa, kubajulisa, 
kubenza bengaliboni newashi elase lihambile. 
“Ngeke s’thandwa, kufanele ngihambe.” 
“Eyi, uqinisile, kuyasetshenzwa kusasa.” Bavalelisana kunzima, 
babambana, bethembisana lona uthando olungapheli, nokubambisana 
ezinkingeni okwakusafanele babhekane nazo. Wayiklwebha imoto 
uXolani yadabula idolobha elase lithule lingasaphithizeli. Wayehamba 
ecula ejabule lapha emotweni, esanganiswe wuthando olusha olwase 
lumenza acabange izinto eziningi ayengakaze acabange ukuthi uyoke 
azenze empilweni. Njengakho ukwehlukana nomkakhe nje. Yebo, 
kukhona okwakumtshela nje ukuthi usengalithetha kube kanye, 
uma engaqhubeka nokuzwa lolu thando aluzwa manje enhliziyweni 
ngenxa kaMahlengi, hhayi, usengalithetha ligcwele, sekungaklebhuka 
kwancwadi yomshado leyo. 


Wayesacabanga ngesehlukaniso ngenkathi eyongena ngesango kwakhe. 
Waqale wacabanga ukuthi udukile, wafifiyela. Hhayi, kwakusemzini 
wakhe lapha. Pho lesi sixuku? Laba bantu bezicishamlilo? Wehla 


 



sekuxega amadolo. 
“Kwenzenjani emzini wami?” ebuza ehlahle amehlo. 
“Yithina okufanele ngabe sibuza wena,” kuhayiza umkakhe 
owayesingethwe yiphoyisa, lenza umzamo owawubukeka ungaphumeleli 
wokumduduza nokumthulisa. 
“Kwenzenjani?” 
“Uphumaphi? Izingane zize ziyafa kawukho wena?” Ahayize 
kakhulu. 
“Izingane zifile?” ebuza ngeliqhaqhazelayo. 
“Yebo,” kusho iphoyisa eduze kwakhe lidonsa umoya kakhulu. 
“Bekwenzenjani?” 
“Kakuqondakali okwamanje. Kusolakala ukuthi kusuke umlilo 
ngaphakathi. Umnyango ubuhluthulelwe. Bahlulekile ukuphuma. 
Luphuzile ukufika usizo.” 
“Hawu, kanti kunjani emhlabeni? Kanti kunjani emhlabeni?” 
kudazuluka uXolani ekhala, esesaba ngisho ukusondela kumkakhe 
owayesehayizisa okohlanya. 
“Ngiyazisa ngabantabami. Waze wangenza Xolani. Waze wangenza 
Xolani.” 
Wo, lahlaba njengomkhonto iphimbo lomkakhe elila engathuliseki. 
Naye lamenza wabalisa ngenhliziyo. 
“Waze wangenza Mahlengi. Wangenza Mahlengi,” ekhala, kungekho 
nakusishayela ucingo isithandwa sakhe bandla acele sizomduduza 
kulolu sizi olungaka. 


 



ISAHLUKO SESHUMI 


Lwalumkhandlile usuku lwanamuhla uNgidi. Umzimba wawutubekile, 
ingqondo ikhathele, inhliziyo ibuhlungu, umphefumulo udangele 
ngenxa yezigemegeme ezazisanda kumehlela. Inhlansana yethemba 
yabuyiswa wukucabanga ngezindaba ezimnandi ezazibikwe nguShezi. 
Lokhu kwamnika amandla, labuya ithemba lokuthi izinto zazisengalunga 
nje bakithi. 
“Awu, uMhlengi madoda!” ebalisa enikina ikhanda egqolozela 
izindonga zakwakhe sengathi zizomnika isu angalisebenzisa ukubhekana 
nenkanankana yendaba kaMhlengi. 


Wabuye walinikina futhi ikhanda, wajeqeza ikhanda, wasukuma, 
wathatha izikhiye zemoto, nomakhalekhukhwini wakhe waphuma. 
Nanguyana engena emotweni, eyidumisa qede isuka ngejubane. 
Wayethatha ebeka lapha endleleni, ezama ukwakha isithombe sempilo 
entsha okusengenzeka ayiphile, bayiphile uma kungalunga konke 
lokhu. Sasishintshashintsha isithombe esasakheka engqondweni, 
sifiphala, sigqama, kuvela uMhlengi kuso, ebuya afiphale, kugqame 
uNomalanga, agqame bakithi, naye kodwa abuye ancunzeke, agcine 
ebe yicashazana eliphelela emehlweni. 
“Hawu Nomalanga bakithi,” ebalisa sekucweba nezinyembezi. 


Kayimile belu imoto, nansiya ishushuluza iyodabula idolobha 
laseMargate, ihamba njalo ize iyofika koManaba. Nanso-ke isichezuka 
ize iyoma phambi kwesango lomuzi omuhle omncanyana obonakala 
ungakangeni nakungeni nje ukuthi kuhlala iqhathanzipho lapha. 


Wayenaso isikhiye sasesangweni, ngakho walivula, wangenisa 
imoto wayimisa egcekeni. Kwakukhanya endlini, kumnika ithemba 
eliphelekezelwa wuvalo lokuthi kazi uzothini uNomalanga uma 
esembona esetheleka bengavumelananga, begcinane bekhuluma 
ocingweni kuzwakala nje ukuthi ucikekile uNomalanga. 


Waluziba uvalo, wacindezela inkinobho yasemnyango ngezandla 
ezinedumbe, ezimfoma umjulukwana. Wayesaqhaqhazela nangenkathi 
kuvuleka umnyango, kuvela lobo buso obuhle bukaNomalanga. 
“Sawubona Lango,” ebingelela ngelinokungabaza, engena endlini. 


 



“Sawubona Hlomuka,” esho ngelipholile, embuka uNgidi owayemi 
phambi kwakhe, evula izingalo. 
“Nomalanga,” emgqolozela emehlweni. 
“Ngilalele,” embuka ngalawo mehlo. 
“Ngicela ukuxolisa ngakho konke bandla. Ngicela ungixolele,” esho 
kudlekezela iphimbo manje. 
“Kalula kanjalo nje?” kubuza uNomalanga ecabanga incwadi ende 
aphazanyiswe esayibhalela uNgidi emtshela ukuthi ngeke ayimele 
le nto yena. 


Wadonsa umoya kakhulu uNgidi, waphinde wasigqolozela isithandwa 
sakhe. 
“Ngiyazi ukuthi indaba kaMhlengi isuke yangisanganisa, ngagcina 
sengikhohlwe ngumuntu obaluleke kangaka empilweni yami.” 
“Ongamedluli nokho uMhlengi.” 
“Akamedluli. Kabedlulani. Ngibathanda bobabili. Nginithanda 
nobabili…” esho emwola emnkonkoshela. Wathamba bandla 
noNomalanga, wanamathelisa ikhanda esifubeni sikaNgidi. 
“Ungihluphelani kodwa s’thandwa?” ebuza ngezinyembezi. 
“Ngiyaxolisa s’thandwa sami. Ngiyakuthanda. Yikho-ke nje ukuthi 
uMhlengi ngumntanami, ngiyafuna ukuthi ngimthole, sibuyisane naye,” 
egajwa ngumunyu manje, ehluleka ukubamba izinyembezi ezavele 
zagobhoza ngomzuzwana, zaqathakela ezihlathini zikaNomalanga. 


Wo, wadabuka manje uNomalanga, kwasika uma esesibona sidabukisa 
kanje isithandwa sakhe. Wasibamba ngesandla, wasidonsa wasihlalisa 
kusofa, naye wahlala eceleni kwaso, waphinde wancikisa ikhanda 
esifubeni saso. 
“Ihamba kanjani indaba kaMhlengi?” ebuza ngeligcwele uzwela. 
“Kuyethembisa. Sesimtholile uMhlengi,” ephakamisa ikhanda 
egqolozela uNomalanga. 
“Senimtholile? Ukuphi?” 
“Ukhonjwa eThekwini. Yilokho empeleni okungilethe lapha.” 
“Okukulethe lapha?” 
“Yebo, ngicela ungikhaphe silande indodana yethu.” 
“Indodana yethu?” ebuza engakholwa. 
“Yebo, indodana yethu. Sizoqala impilo entsha sobathathu, ndawonye. 
Ngicela ungelekelele bandla. Ngiyakudinga sithandwa sami,” esho 


 



embamba ngesandla, emsondeza kakhulu esifubeni. 


Babambana-ke ngezandla, baluxoxa udaba lukaMhlengi, uNgidi 
egcizelela khona ukuthi kakuzukuluphazamisa ngalutho uthando 
lwabo. 
“Kuzolunga s’thandwa sami. Sizoshada. Sizobhekana nezinkinga 
sibambisene. Sizobhekana nezinjabulo zangomuso sibambisene. 
Ngizwa nginethemba s’thandwa sami, sengathi liyaphuma ilanga.” 
“Ngiyezwa s’thandwa sami. Kodwa-ke uma engavumi ukukubona 
uMhlengi?” 
“Ngeke enqabe umntanami, ngiyamazi ukuthi wayengithanda 
kangakanani.” 
“Uma ethi akakayiguquli impilo yakhe?” 
“Uma ethi useyiguqulile?” 
“Uthi kungenzeka lokho?” 
“Ngeke wazi s’thandwa, abantu bayaguquka lapha emnyango.” 
“Awu, sengathi kungaba njalo.” 


Kababange besahlala sikhathi, bathatha okuyizimpahlana baphuma 
sebebheke eThekwini. Base bezolala khona, babonane noNontobeko, 
bavukele kuShezi owayesethembise ukwenza konke okusemandleni 
ukuze uMhlengi atholakale ngomuso, bamfice efulethini lakhe. 


Bahamba lapha emotweni nje bayahlela ukuthi bazobambisana kanjani 
ekwenzeni ikusasa labo liqhakaze. Abagxila kukhona kakhulu yikhona 
ukuthi bazozama kanjani ukukhombisa uMhlengi lonke uthando ukuze 
kukhokhwe lesi sikhathi esechitheke kusadukelwene. 
“Kuzolunga s’thandwa. Ngizwa nginesiqiniseko nje sokuthi lizophuma 
ngempela manje ilanga elizoletha injabulo yethu sobabili.” 
“Hhayi sobabili, sobathathu.” 
“Yebo s’thandwa sobathathu: yimina, nguwe noMhlengi.” 


Bangena nje eThekweni sekuhlwile kodwa kubona kusengathi 
kuphuma ilanga. Bangena ehhotela abebezolala kulo nje, babambene 
ngezandla, kubona ngisho encane ingane ukuthi zaze zathandana bo 
lezi zithandani! 


*** 

 



Wayechichima injabulo uNontobeko. Wayehleli embhedeni ehhotela 
iBlue Waters ebuka ulwandle laphayana ezansi, amagagasi alo 
ekhazinyuliswa yinyanga eyayiyibhamuza laphayana esibhakabhakeni, 
nayo kusengathi iyamamatheka bakithi, yenanela le njabulo 
eyayigubuzele uNontobeko, ihambisana novadlwana nokho. Izindaba 
ayezizwe ngoNgidi ntambama zokuthi uShezi uthi usetholakele 
uMhlengi zazimenze wahlanya ngenxa yenjabulo. Wayesefisa ukuthi 
kuse nje baye kuMhlengi. 
“Kazi uzothini bakithi eseshaywa nge-surprise enje?” ezibuza 
enikina ikhanda, elungiselela ukuya eHoliday Inn eSouth Beach 
lapho okwakungenise khona oNgidi. 


Wayesethi uvala umnyango uyaphuma ngenkathi ekhumbula ukuthi 
kwase kuyisikhashana agcina ukukhuluma nonina. Wayesehalela 
nokumtshela nje ukuthi usetholakele uMhlengi, liyakhula nethemba 
lokuthi kusengenzeka nje bakithi babuyelane uma kungukuthi uMhlengi 
akakamtholi umaqondana. 


Wayicinga-ke inamba kanina, wamshayela. 
“Hawu mntanami, kunini nje ngifisa ukukhuluma nawe?” ebuza 
ngomunyu ehefuzela. 
“Ngiyaxolisa mama, ngisanganiswe yindaba kaMhlengi.” 
“Thina sisanganiswe yindaba kaNkululeko.” 
“Indaba kaNkululeko?” 
“Yebo, ushonile uNkululeko.” 
“Ushonile?” ebuza ngeliqhaqhazelayo. 
“Impela, utholakale ezilengisile.” 
“Yehheni bakithi, nini kodwa?” 
Qaphu qaphu. Qaphu qaphu. 


Baqeda ukukhuluma nje sekuyizinyembezi zodwa kuNontobeko. 
Bavalelisane-ke, bethembisana khona ukuthintana. Wake wahlala 
phansi emva kokuvalelisana nonina, wasidinda futhi isililo. 
“Waze wafa ngenxa yami uNkululeko bakithi,” ehlengezela izinyembezi, 
ephephuka eyobheka okokwesula izinyembezi, azesula, eqonda 
esibukweni. Wama isikhashana phambi kwesibuko, wazesulisisa 
izinyembezi. Wabuye waziqinisa, wathi ukuziphophotha kancane 
enzela ukuba abantu bangamboni ukuthi kade ekhala. Cha, uphuma 


 



nje usengconywana impela. Uqambe efika ehhotela okungenise kulo 
oNgidi, cha, usungabe uyamqambela ukuthi uke wakhala. Usevele 
wanesibindi nje, wazama ukuyiziba nokuyikhipha okwesikhashana 
engqondweni indaba kaNkululeko. Umoya omdudula ngemuva nokho 
ngukwazi ukuthi sekuseduze ukuba abone uMhlengi. 


Yaba nkulu injabulo lapho efika, ikakhulukazi uma uNgidi esemazise 
kuNomalanga. 
“Ziyethembisa izindaba esizilethelwe nguShezi mntanami,” kugcizelela 
uNgidi. 
“Uthe umthole kanjani kodwa bakithi?” kubuza uNontobeko. 
“Uvele wahleka uma ngimbuza, wathi ngeke angitshele, funa 
ngintshontshe amasu akhe bese ngiyoqala elami ibhizinisi lobuseshi 
le ePortshepstone,” kuchaza uNgidi ehleka. Bahleke bonke endlini, 
bebabaza indaba kaShezi. 


Ababengakwazi nokho ngukuthi uShezi lona ababekhuluma ngaye 
qede bahleke, wayengahleki yena njengamanje, kunalokho wayethule 
elokhu enikina ikhanda. Wayehleli ephuza, esapholisa ikhanda emva 
kosuku olwalukade lumatasatasa. Phambi kwakhe kwakunengilazi 
eyayinobhiya obandayo, i-Amstel. Wayebukeza okwakwenzekile, 
kwaphetha ngokuthi amthole lo Mhlengi obefunwa nguyise nentokazi 
enhle isimanga, sekusele ukuba akhokhelwe imali yakhe ngalo 
msebenzi ongaka awenzile. Yebo, kwakungabanga nzima kangako 
ukuthola uMhlengi ndini lona, nokuhlela ukuthi abe sefulethini lakhe 
ngesikhathi okuzofika ngaso oNgidi futhi abavulele engasolanga 
lutho olungamenza anqabe ukuvula. 
“Engingakwazi ngukuthi kazi bayazi yini laba bantu ukuthi lo Mhlengi…” 
Anikine ikhanda futhi lapho esecabanga indaba kaMhlengi, esephathwa 
kabuhlungu nangukuthi akabanga naso isibindi sokubatshela ukuthi 
kukhona okushaya amanzi ngalo Mhlengi. 
“Hhayi, sebeyozibonela ukuthi benzenjani, vele eyomndeni kayingenwa,” 
esho enikina ikhanda futhi, elula isandla ethatha ingilazi, eyishayela 
ekhanda, eqhweba uweta, emtshela ukuthi akalethe obunye futhi. 


*** 


Lalisalokhu lidumile ikhanda kuXolani. Wayesalokhu esikhihlile isililo 

  



umkakhe, ebalisa ngezingane zakhe. Babehleli bethithibele ekamelweni 
elalisindile emlilweni, besalindele izihlobo nabangani njengoba 
wawusuhlatshiwe umkhosi kubikwa inhlekelele eyayivelile. 
“Xolani, ngicela ukhulume iqiniso kulokhu engizokubuza,” kusho 
umkakhe ezama ukukhuluma ngezwi elase lihoshozela ngenxa 
yokudinda isililo. 
“Ngilalele,” kungundaza uXolani, elihlome phansi ikhanda elaliduma 
izihlonono. 
“Uzolikhuluma iqiniso?” 
“Yebo,” esho seluthi kalumqede uvalo lokwesaba lo mbuzo ayengangabazi 
ukuthi uzobuzwa. 
“Usuqonyiwe yini?” 
“Hawu s’thandwa, ungayibuza kanjani kodwa into…?” 
“Ngicela uphendule umbuzo wami Xolani!” esho ebihlika futhi 
ekhala. 


Akazange awuphendule umbuzo uXolani, kunalokho wadonsa umoya 
kakhulu, walihlomisisa phansi kakhulu ikhanda elalizimuka. 
“Ngicela ungiphendule bandla Xolani. Ngicela ungibulale kube kanye. 
Banele lobu buhlungu esengibuzwile. Sengifuna ukwazi iqiniso lonke 
nje, ukuze ngikwazi ukukwamukela umkanye konke lokhu okungehlele. 
Ngiyacela bandla,” kuncenga umkakhe ngelidabukisayo. 
“Ngiyacela bandla Xolani, ngicela ungiphendule,” ephinda futhi 
emva kokuthula kukaXolani eside isikhathi engaphenduli. 


Waphinde wadonsa umoya kakhulu futhi uXolani. 
“Yebo, sengiqo…” Akabange esaqeda, saqhuma phansi futhi 
isililo. 
“Hawu kodwa Xolani, yini lena ongenza yona ngikuthanda kangaka 
bakithi?” 
“Ngiyaxolisa bandla, ngilingekile.” 
“Kayikho into oyixolisayo, kayikho into oyixolisayo,” ehayiza bandla, 
kucaca nje ukuthi luyamsanganisa lolu daba. 


Wayesahayiza kanjalo nangenkathi kuduma izimoto zilandelana, zingena 
ngesango. Waphenya ikhethini uXolani, walunguza. KwakunguMthokozi 
noSabelo, abazala bakhe abahlala lapha eThekwini. 
“Ake ngihlangabeze laba abangena ngesango,” esho ephuma esethole 


  



imbotshana abelokhu elwa nesu lokuyithola. Akazange amphendule 
umkakhe, waqhubeka naso isililo sakhe leso. 
“Yini lena esiyizwayo mzala?” bembingelela ngombuzo egcekeni. 
“Eyi, yindaba ende zingane zakwethu,” esho ngomunyu ebingelela 
kubo bonke laba abagcwele ezimotweni ezisanda kufika. 
“Uphi unina wabantwana?” kubuza umkaMthokozisi 
ngelinomunyu. 
“Usendlini, ngenani bafowethu nimbone, kusekhaya lapha,” esho 
egxala eqonda ngasemotweni yakhe. 
“Wena? Kwasengathi uyahamba nje?” kubuza uSabelo emangele. 
“Ngiyabuya mzala, kuningi okudinga ukulungiswa. Kusafanele 
ngiphuthume emaphoyiseni.” 
“Kawudingi pho umuntu ozokukhapha?” nguMthokozisi ebuza 
ngexhala. 
“Khululeka mzala, kangizukuba nankinga. Umuntu onidinga kakhulu 
nguye lona osendlini. Kangizukuhlala-ke nje futhi, ngiyabuya khona 
manje,” esho engena emotweni ngejubane esenqena ukuthi bazoze 
bamlibazise. 


Yathi iyophuma ngesango imoto wayeseyichofoza inamba kaMahlengi 
kumakhalekhukhwini wakhe. Lwakhala kanye ngalena, lwabanjwa. 
“S’thandwa sami, wasiza washaya, cishe ngafa inkumbulo,” kuqeketha 
uMahlengi echichima injabulo engabuzwa. 
“Kunjani?” 
“Ungaze ubuze kodwa s’thandwa? Ngiwumqemane.” 
“Ukuphi?” 
“Ngisefulethini, kangizukusheshe ngiye e-ofisi ngoba kunezivakashi 
engizilindele.” 
“Kufanele ngikubone. Manje nje.” 
“Yini s’thandwa?” ebuza ngovalo. 
“Eyi, yindaba ende s’thandwa sami,” kuhlengezela izinyembezi. 
“Ngizokubona kanjani kodwa ngoba...?” Lunqamuke besakhuluma, 
uXolani ubekhohliwe ukugcwalisa ibhethri. Anxaphe, ayigijimise 
kakhulu imoto. Uma nje ebone isithandwa sakhe kuyobe kwanele. 
Wo bakithi uMahlengi wakhe! 


Ubalisa ngoMahlengi nje, naye uMahlengi yiso leso. Osekumkhathaza 
ngukuthi umzwile uXolani ukuthi lukhulu luyamudla. Hawu bakithi, 


  



kazi sesidliwa yini isithandwa sakhe nokwenza bethandane ngakho 
kodwa nje lokhu, empeleni ebusuku izolo? Hawu, angaba yini 
nje ngesithandwa sakhe angasangabazi ukuthi usithanda lokhu 
okuxakile? 
Wayesabalisa kanjalo ngenkathi kukhala umakhalekhukhwini wakhe. 
O, sekunguyena lo Shezi obethe ucela ukumbona namuhla, kunabantu 
azobe ehamba nabo. Kazi bafunani? Kodwa hhayi, cishe ngabantu 
abazoxoxa ezebhizinisi, abenqenayo ukuza emsebenzini njengoba 
echazile nje uShezi ocingweni izolo. Cha, alubambe. 
“Hello,” esho ngalelo phimbo lakhe elase lisanganise uXolani. 
“Yebo Hlomuka, nguShezi lona, bengithi kangisho ukuthi sesilapha 
esangweni, sicela usivulele,” kusho uShezi ngelikhathele, elinexhala 
ngenxa yokungazi ukuthi kazi iyozala nkomoni. 
“Kulungile, ngenani.” 
“Siyabonga,” kusho uShezi evalelisa, ebuka laba ahamba nabo. 
“Uthini?” kubuza uNgidi ngexhala. 
“Uthi kasingene. Mina kodwa sengizonishiya lapha esangweni. 
Ngiyethemba ukuthi konke kuzohamba kahle nokuthi kanizukuba 
nankinga yokuphindela emuva lapho enipake khona imoto yenu,” 
evalelisa ngokushesha ecabanga usizi notwayi olusahlalele laba 
bantu bakithi. 


Babonga banconcoza oNgidi, bangena ngaphakathi esangweni elase 
livulwe ngerimothi. Babamba ikheshi, benyuka njalo bazo behla 
esitezi sesine okukuso ifulethi likaMhlengi. Bahamba nje lapha 
kabakhulumi, yilowo udliwa elakhe ixhala. Ngemva komzuzwana base 
bengqongqoza emnyango wenamba ababeyalelwe yona nguShezi. 
“Ngena,” kuphendula uMahlengi ngokunganaki ngalena, esazama 
ukuphinde ashayele ucingo uXolani owayelokhu engatholakali 
kuselula yakhe. 


Nebala bangena oNgidi, kunguye uNgidi ohamba phambili. Bangena 
babingelelwa ngamakha ayethuphuka lapha endlini, kucaca nje ukuthi 
kuhlala umuntu ozithandayo. 
“Sengiyeza, ngicela nilinde kancane,” kumemeza uMahlengi ngalena 
ekamelweni. Kuthi akafe wuvalo uNontobeko. Kungenzeka yini bakithi 
ukuthi uMhlengi wakhe uhlala nentombi lapha? Kungenzeka yini 
ukuthi yiyona lena ephuma ishesha ekamelweni, esinele yababona 


  



yadiyazela, yashayeka phansi? 
“Kwenzenjani ndodakazi?” kubabaza uNgidi ephuthuma uMahlengi. 
Bamngunge bobathathu manje, bamphephethe, benze izaba ezenziwayo 
uma umuntu ethukile. Ngemva kwesikhashana aqwebuke amehlo, 
kusale zona izinyembezi nokuqhaqhazela komzimba okubangwa 
yilolu valo olucishe lwambulala. 
“Uphi uMhlengi mntanami? Nguyena ebesize kuyena lapha.” 
“Baba…” esho ngelihhedlezelayo. 
“Yebo ndodakazi,” kundonda uNgidi eyibuka eyidabukela le ngane 
yabantu, eseshaywa nawuvalo kakhulu uma ecabanga ukuthi iyimbangi 
kaNontobeko. 
“Baba, yimina uMhlengi,” esho ebihlika futhi. 


Bankeme endlini. 
“Mhlengi, hawu Mhlengi, yini lena ongenza yona?” kuhayiza 
uNontobeko. 
“Wo, ithemba kalibulali, bengithi…” Wo, ahluleke ukuqhubeka bandla 
uNgidi, zigobhoze izinyembezi. Adideke manje uNomalanga ukuthi 
uzoduduza bani ayeke bani. 
“Ngiyaxolisa kakhulu kinina nonke. Yiyona mpilo esengiyiphila 
lena,” esho esula izinyembezi ebabuka endlini. 


Wayesababuka kanjalo ngenkathi kungqongqozwa kanye emnyango, 
kuvuleka isicabha, kungena uXolani ehefuzela, amehlo egcwele 
izinyembezi. Wangena esalokhu ehayizile uNontobeko, ebalisa, 
ebalisa. 
“Yeka ukukuthanda kwami Mhlengi!” 
“Ngiyaxolisa Nontobeko.” 
“Yisona sizathu owangalela sona lesi?” 
“Yebo,” evuma ngamahloni. 
“Wawungangitsheli ngani pho?” 
“Kwakulukhuni. Kwakungelula neze,” ephendula ngezinyembezi. 
“Yeka ukukuthanda kwami! Yeka ukuzethembisa kwami ukuthi 
sizotholana, sibuyelane, siqhubeke lapho esasigcine khona, si…” 
Akhale kakhulu. 


Usevele wankema nje uXolani. Kakulula nokuthi kube khona abuza 
kuyena. Kuyamdida konke lokhu akuzwayo. 


  



“Mahlengi, kwenzenjani?” ebuza ezidela amathambo. 
“Wo, kulukhuni Xolani bakithi,” ehlengezela izinyembezi, engabaza 
nokusondela kuyena uXolani, amwole, amduduze. 
“Yini elukhuni?” esabuza emangele, ebabuka bonke endlini ngawo 
lawo mehlo agcwele imibuzo. 
“Kangazi ukuthi ngizochaza ngithini,” ekhala kakhulu uMahlengi. 
“Cha, kangikuchazele ndodana. Mina nginguNgidi, uyise kaMhlengi… 
kaMahlengi. Lona nguNontobeko owayethandana noMhlengi, lona 
nguNomalanga, isithandwa sami.” 
“Kangikuzwa baba.” 
“Kufanele ungangizwa ndodana. Nakithina, yiso leso, kuningi 
okusixakayo. Mhlawumbe nguye uMhlengi…uMahlengi wakho 
ongakuchazela kahle.” 
“Yeka ukukuthanda kwami Mhlengi wami,” kubalisa uNontobeko. 
“Mahlengi, yini lena ongenza yona? Awu, yeka ukukutha…” Abihlike 
naye uXolani, kudlange izinyembezi, lubuye lonke usizi lwakhe, 
akucabange konke okumlahlekele, akucabange konke okungamathemba 
namaphupho ekusasa eliqhakazile abezitshela ukuthi libalindele 
noMahlengi wakhe. Konke lokhu kumdiyazelise, kulenze lizule 
kakhulu kunakuqala ikhanda. Wazibona esehlehla kancane, kancane, 
eqheluka, efulathela, ebashiya besalokhu bekhamisile endlini, bebhalwe 
usizi okungekho owaziyo ukuthi luyoke lushabalale yini. Waphuma 
ebhocobele, kuqhaqhazela amadolo, kumnyama amehlo, engangabazi 
nakancane ukuthi lolu sizi abhekene nalo manje luzomgubuzela, 
lumgwinye, lumminzise, azike, azike, azike. 


Wo! 


IYAPHELA 


  



