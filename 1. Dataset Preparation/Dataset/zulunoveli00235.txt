Mjajisi E. Wanda 




Kunjalo-ke 

That’s how things are 
(IsiZulu Novel) 

Kuyicala ukufothokhopha noma yiliphi ikhasi 
kule ncwadi ngaphandle kwemvume ebhalwe 
phansi evela kubashicileli 
Shuter & Shooter Publishers (Pty) Ltd 
21C Cascades Crescent, Cascades, South Africa 3201 
P O Box 13016, Cascades, South Africa 3202 
http://www.shuters.com 


First edition 2004 
Fourth impression 2009 


ISBN 978 0 7960 2089 5 


This is an IsiZulu Novel 

Copyright © Shuter & Shooter Publishers (Pty) Ltd 2004 


All rights reserved. No part of this publication may be reproduced, stored in or introduced into 
a retrieval system, or transmitted, in any form or by any means, electronic or mechanical, 
photocopying, recording or otherwise, without the prior written permission of the publisher. Any 
person who does any unauthorized act in relation to this publication may be liable to criminal 
prosecution and civil claims for damages. 


Onke amalungelo agodliwe. Akukho ngxenye yaleli bhuku engashicilelwa kabusha, igcinwe 
noma yenziwe esinye isimo, kungaba ngokufothokhopha, ukuqopha noma ngayiphi enye 
indlela ngaphandle kwemvume ebhalwe phansi yabashicileli. Lowo oyokwenza noma yini 
engagunyaziwe mayelana naleli bhuku uyobekwa icala noma ahlawuliswe kanzima. 


Printed by Intrepid Printers (Pty) Ltd, Pietermaritzburg, KwaZulu-Natal 
xxxx 



Okuqukethwe 


ISAHLUKO IKHASI 
Isethulo ..................................................................................................... iv 
Amazwi Omlobi ..................................................................................... v 


1. Isigcino ngesami ........................................................................ 1 


2. Yekanini izingane zethu .......................................................... 24 


3. Inhlanzi ishelwe ngamanzi .................................................... 40 


4. Kwaphinda lokho ...................................................................... 62 


5. EMafezini eMlazi ......................................................................... 78 


6. Kuyozwakala ............................................................................... 96 


7. Ngiphumelele ............................................................................. 112 


8. Hamba juba ................................................................................. 133 


9. Yizintaba kuphela ezingahlangani ...................................... 149 


10. Kunjalo-ke ...................................................................................... 166 



ISETHULO 

Kumafungwase wakwethu uBadumile: 

Ngezwa ngingezwa ngengakuzwayo, 
Ngahluleka ukuphendula ababuzayo 
Ngombik’owusungul’enhliziyweni 
Wokuhlwithwa kukasaziway’endaweni. 

Ngazithola ngilele ngingalele, 
Ngihlezi ngingahlezi ngidangele, 

Ngifile ngingafile kulo mhlaba, 

Ezibilini kuqaqamba sakuhlaba. 


Ngathatha ngibeka ngizibuza, 
Ngizibuza umbuzo wokubuzwa: 
Kufa, awudeli yini? 
Nkosi, uyanqotshwa yini? 


Kwakulukhuni satshe kunguKhisimuzi, 
Usemanzini owakho umuzi 
Ngokuvakashelwa yiNkosi kanzima, 
Yakushiya nemvunulo enzima. 


Lwafik’usuku lokumphelekezela, 

Ngehluleka ngisho nokubekezela, 
Zehla zigeleza zigobhoza 
Bonke benxolombisile sakukhophoza. 


Ngayibuka intombi eyasizalayo 
Yayimemez’uBaba owasidalayo, 
Ngayibuka ngayibheka yabhekeka, 
Namazwi yawabeka abekeka. 


Bambelel’osaneni olukhona, 
Lufundise ngemadlana ekhona, 
INkosi izokwesula izinyembezi, 
Wena hlalela ethembeni. 



AMAZWI OMLOBI 

Le ndaba yakhelwe phezu kwezindawo ezikhona ngempela. 
Izehlakalo, abalingiswa nezenzo zabo, konke kususelwe ekhanda 
nje. Uma kwenzeka ukuba igama lomlingiswa lifana nelakho, 
nxese, phephisa wena weqhawe! 

Ngizwakalisa ukubonga kwami kubashicileli bakwa Shuter & 
Shooter ngakho konke abakwenzile ukuze lo msebenzi ube kuleli 
qophelo. Ngithanda ukuqhakambisa igama, phakathi kwamanye, 
likaDokotela Nakanjani G. Sibiya ngokuhamba ekhomba imifantu 
obekungase kumfininize amanzi kuyo. Ngenxa yezeluleko zakhe 
ezakhayo nezikhuthazayo, ngikwazile ukuyivala ngengcina leyo 
mifantu. 

Ngibonga angiphezi kumkami oyizinto zonke kimina, uLindeni 
Mary-Rose, uMaDlamini, ngeqhaza alibambile kulo msebenzi. 
Kuningi engikucobelele kuyena okwenze lo msebenzi wahlangana 
kahle kanje. Ngithi unwele olude Sibalukhulu! 

Ngibonge futhi kuzinyobulala wethu, uBlessing Sifiso Wanda 
ngeqhaza alibambile ekushicilelweni kwalo msebenzi. Ngithi 
ukhule uze ukhokhobe ndodana! 


ISAHLUKO SOKUQALA 

“Ingane enhle kanjeya! Awu, Ngeke! Ngeke! Ngangithi 
uMisi Hlophe muhle, ngithi sengithandene nentokazi 
yokugcina empilweni yami. Hhayi, akathathi lutho kule ngane 
yakwaKheswa! Lo mntwana muhle madoda! Muhle ethule, 
muhle ekhuluma, muhle ehamba. Kwakufanele abazali bakhe 
bamqambe bathi nguNozifaca. Ithi uma iqala ukuhleka intokazi 
lena, kuthi faca faca izihlathi. Angazi ukuthi babethi uDumazile 
wani. Kuyacaca ukuthi uMdali wayibumba ngodongwe luseva, 
luyinsada futhi enesikhathi sonke sokuyakha. Akukhona ukuma 
kahle komuntu lokhu! Kuzofanele ngithole ithuba elanele ukuba 
ngibonane nalo mntwana sixoxe ngasese. Kungcono ngoba uMisi 
Hlophe akekho lapha, usaye kolindela ukuteta. Savumelana 
naye ukuthi uyothi angabeletha, ahlale unyaka wonke ekhaya 
eBabanango esakhulisa umntwana. Wonke lo nyaka ngizobe 
ngizihlalele ngedwa lapha.” Lona obalisa ekhuluma yedwa 
nguthisha uMoloi ofundisa eZenzele High School eMbumbulu. 
Kwakusanda kuphela isonto lokuqala nje izikole zivuliwe 
ekuqaleni konyaka ngenkathi edliwa wumzwangedwa 
ecambalele ekotishi. 

Phakathi nesonto lesibili zivuliwe izikole, omemu bathuma 
amantombazane ukuba ayohlanza izindlu zangasese. Kwathi 
angaqeda amantombazane, omemu bahamba ukuyobheka 
ukuthi izindlu lezo zazihlanzisisiwe yini. 

“We Memu! Kodwa uyambona uthisha uMoloi ukuthi 


useyaganga manjena?” kusho uMemu Mpungose efile 
wukucikeka. 
“Uganga ngoba yini?” Sekubuza uMemu Ngcamu ehlahle 
amehlo efuna ukuzizwa zonke. 
“Usengaze impela athandane nengane yesikole pho!” 
“Uthandana nayiphi?” 
“Uthandana noDumazile, isidudla lesi sakwaKheswa 
esisekilasini lakhe.” 
“Usho lesi esiyisigqigqi nje, esingandoni yamanzi, esinetsako 
kanye nonwele lwempunzi?” 
“Enganti-ke, uyasazi nje! Usho sona kanye.” 
“Ukushiso yini ukuthi bayathandana?” 

“Ubomqaphela-ke dade uma sekuyisikhathi senhlabakhefu. 
Yisona isikhathi eziduma ngaso leso. Isidudla lesi uvele 
asijikijelele ukhiye wasekotishi bese yena enza lo doti wabo 
wokuthumela maqede balandele ezithendeni.” 

“Hawu! Othisha abakawuyeki lo mkhuba wabo ka send and 
follow?” 
“Cha memu, akubona bonke othisha abonakele. Yilesi 
sikhohlakali nje sakwaMoloi.” 

“Nakho kodwa okungamantombazane kuyabaheha othisha 
besilisa. Akukhona ukugqoka lokhu! Iziketi kube yimihinininjana 
nje! Lezi zinto ziyahluleka nawukuhlala, ziyadunusa nje!” 

“Ngiyakubona-ke okokudunusa, kodwa ukutota kwezingane 
akunankinga memu. Sikhula thina, amantombazane ayetota 
ngempela. Yayithi uma ihamba nje intombi, umamhlongo 
uwubone ngosi. Kwakungekho lokhu konakala ezinsizweni.” 

“Kodwa uthisha uMoloi uyaganga. Ubengasheli ngani omisi 
bebaningi kangaka lapha esikoleni?” 
“Hhayi bo memu! Kusewukonakala kwakhona lokho. 


Angathini nje uMisi Hlophe uma ezwa lokho?” 

“Ngisho phela uma ebona ukuthi uphethwe yisizungu 
nenkumbulo yomuntu wesibhuda. Cha, yena uyakwazi 
ukukhetha. Yintombi ngempela lena. NoMisi Hlophe kodwa 
ukhona, bekuyintombi ziphelele.” 

“Ufanele phela wukuzikhethela. Angithi welekelelwa yile 
mithi ayisebenzisayo.” Athi dlengelele uMemu Ngcamu, bese 

ethatha ethi: 

“Usebenzisa imithi kanti?” 

“Ehhene! Kuthiwa ngenkathi kuvulwa izikole ngesonto 

eledlule, wayebonakala egquma, akhwife, avuke ekuseni 
aphalaze.” 

“Kahle bo! Ephalazela isidudla lesi?” 

“Ehhene, qiniso so! Wena memu awazi! Mubi kabi uthisha 
uMoloi. Awumboni nje nothishomkhulu engamjakajakadi yena 
njengathi? Ucabanga ukuthi wenziwa yini?” 

“Kodwa izifundiswa zaba yinqaba!” 

“Usho ngani?” 

“Ngisho ngoba phela uma sezithe ziyawuphatha umuthi, 
ziphatha umuthi othi thi. Nakuba kunjalo kodwa, uthisha uMoloi 
usengaze akhendlele ingane yesikole? Kusobala ukuthi wahamba 
wajubalala. Uyoze akhohlwa ethole isipatsha esinjena?” 

“Wumkhuba wezishimane kodwa lowo. Ezinye ziyawaphonsa 
amantombazane ahayize. Kuyenzeka futhi ku...” 

Kwabe sekuzwakala ukuthimula komuntu kwenye 
yezindlwana zangasese encikene naleyo ababekuyo omemu. 

“Ngubani lowo?” kubuza uMemu Ngcamu esefile 
wukwethuka. Kuthi nya. Aphinde abuze futhi kodwa do 
impendulo. Bavula kancane isicabha somnyango wasendlini 
encane, baphuma sebenyonyile bephikelele esitafulumu. 


“We memu! Kungathiwani uma bekunguDumazile lowayana 
obethimula endlini encane?” 

“Ukushiso yini lokho?” 

“Awukhumbuli ukuthi besithe kuyena akahambe 
namantombazane ayosebenza nawo bahlanze izindlu zangasese?” 

“Pho ukuthi nguyena obethimula kuhlangana kanjani naye 
lokho?” 

“Ngisho ngoba phela memu abuyile wonke amantombazane 
abesebenza naye lapho. Nguyena kuphela esingambonanga 
ebuya.” 

“O..., ubelibele wukumekhapha, enzela ukuba abonwe kahle 
wuthisha wakhe.” 

“Hhayi bo Memu! Kahle ngamatshe bo!” 

“Hhayi bo kwani? Kufihlwa kufihlwani ibhasi libhaliwe?” 

“Memu! Kufanele sizidlise satshanyana kuDumazile, simbuze 
ukuthi ubekuphi yena ngenkathi amantombazane ebuyela 
emakilasini awo ngemuva kokuhlanza izindlu zangasese.” 

“Ukuze?” 

“Ukuze phela memu sixolise uma bekunguyena ngempela 
lowayana obesendlini encane. Usizwe kahle phela.” 

“Mina anginandaba nje. Yena uthandanelani nothisha 
eyingane yesikole? Ubeswele ontanga yakhe yini? Sesizobanga 
nezingane zesikole manje lapha kothisha? Uyothini nje uMisi 
Hlophe mzukwane ebuyayo?” 

“Memu! Siboqaphela ngokuzayo. Akulungile ukukhuluma 
ngegama lomuntu uma wena usendlini, ehlathini noma 
ebumnyameni. Angazi nje ukuthi ngizombhekelwa ngubani 
uDumazile uma kwenzeka ukuthi bekunguyena ngempela 
lowayana.” 

“Manjena wena sewufuna sikhekhezele-ke siyoguqa 


ngamadolo phambi kukaDumazile sincenge ukuthi uthandana 
nothisha uMoloi? Mina-ke ngeke ngikwenze lokho,” kusho 
uMemu Mpungose ekhombisa ukungayigqizi qakala nje indaba 
yokuyozehlisa kuDumazile. 

UDumazile, iqhathanzipho lakwabo, wayekade esale 
kwenye yezindlwana ngenkathi amantombazane ebuyela 
emakilasini awo ngemuva kokuhlanza izindlu zangasese. 
Wayesazitomota ngenkathi kungena omemu bekhininda 
izindaba. Kuthimula lokho okwasizayo ngokunqamula inkulumo 
yabo, ngokwabo babesaya kude nendaba. UDumazile wake 
wadunyelwa nje engazi okufanele akwenze. Wathula isikhashana 
esendlini encane eninga ngenkulumo yomemu. 

“Kanti abafundi bangikhipha inyumbazane nje yingoba 
kuthiwa mina ngiqome uthisha uMoloi? Bakuthathaphi lokhu 
abakushoyo? Mh, cishe baye babone ngenkathi ngiyokwenzela 
uthisha itiye ngenhlabakhefu! Pho ngalokho sebengaze bathi 
mina ngithandana nothisha?”Wathula isikhashana uDumazile 
esacabanga. Kwathi ngesikade wavula kancane isicabha, wathi 
qala qala, waphuma eseqonde ekilasini. Wangena maqede 
wahlala phansi. 

UDumazile wazithola esehlezi ezweni lemicabango; 
imicabango eyindida engqondweni yakhe. 

“Kanti mina ngenza iphutha yini ukwenzela uthisha itiye? 
Angithi nabanye abafundi bayathunywa nje ezitolo kodwa 
bangakhishwa inyumbazane, pho mina? Bangathini abazali 
bami uma bengase bezwe le nkulumo eshiwo womemu ngami? 
Ngizomtshela uthisha uMoloi. Futhi ngifuna lolu daba luhambe 
luze lufike kuthishomkhulu. Bazongitshela kahle labo memu 
ukuthi ngelikabani leli gama abalihudula phansi kanjena.” 
UDumazile wathuka esehlekwa ngabafundi. Babembona 
esendwazile nje sengathi kade entongela. Uthisha wabakhuza, 
bathula. Baqhubeka-ke nokufunda. 


Kwathi ngenhlabakhefu, uDumazile wathatha izincwadi 
zakhe wakhala wemuka. Endleleni wayehambisa okohlanya. 
Imicabango yayifika igqibelana. 

“Akekho phela umuntu ongabekezelela into enjena. Ubhecwe 
ngobubende inyama ungayidlanga! Ngeke! Kodwa bona 
bazongitshela kahle ukuthi ngelikabani leli gama abalihudula 
phansi kanjena! Ukube lo gogo engihlala kwakhe akayena 
uphoshozwayo, bengizomtshela le nto. Ngizokwenza njani pho? 
Ngihlale nale nto ilokhu iyisilungulela enhliziyweni? Cha ngeke! 
Okungcono angivuke kakhulu kusasa ngiyobikela uthisha uMoloi. 
Ehhe, kungcono ngenze njalo.” 

Wahamba njalo uDumazile waze wafika lapho eqashe khona. 

“Washesha wabuya namhlanjena mntanomntanani, 
kwenzenjani?” 

“Akukho lutho gogo, wukuthi ngijahe ukuzowasha.” Avule 
endlini yakhe uDumazile. Angene, avale, azishutheke engutsheni, 
ziye amasolokohlo. Waphaphama sekuhwalele, nokho wabuye 
waqhubeka nokulala. Ukusa kwabonwa nguyena uDumazile. 
Wavuka, wageza, wagqoka, waphuma esephikelele khona 
ekotishi. 

UDumazile wamfica uthisha uMoloi esagqoke izingubo 
zokulala. Akabange esaphozisa maseko, wahlala phezu kodaba. 

“Thisha, inhliziyo yami ibuhlungu kabi. Izolo ngize ngeqa 
esikoleni yingoba ngihlulekile ukubekezela nokuzibamba.” Athule 
uDumazile, izinyembezi zigcwale amehlo. Akhumbule uthisha 
uMoloi ukuthi uthe uyambheka ngesikhathi senhlabakhefu, 
kwatholakala ukuthi ubesehambile. Waqhuba wathi: 

“OMemu Mpungose benoMemu Ngcamu bathi mina ngijola 
nawe. Bathi abazi ukuthi ubayekelani omisi bebaningi kangaka 
kulesi sikole?” Athule uDumazile. Kwathi cosololo esebhodlile. 
Lwamuthi heqe uvalo uthisha uMoloi. Wathula naye isikhashana 
ethatha ebeka. 


“Labo memu baze kanjani ukuthi ngiyamncanywa lo 
mntwana? Kungenzeka yini ukuthi kukhona obonayo kumbe 
oyisangoma phakathi kwabo? Kungaba phela ibhemile. Kusobala 
baye bambone ngesikhathi senhlabakhefu eyongishisashisela 
isibindi, ubhekeni namaqanda! Eyi madoda, kusho ukuthi 
sekubhedile-ke! Ngiyophinde ngilitholephi futhi ithuba lokuxoxa 
nalo mntwana sisobabili?” 

Kwezwakala ukunxapha, wathatha wathi, “Labo memu 
baxhumaphi bona?” 

“Angazi Sir.” UDumazile esho ngezwi elipholile namehlo alele. 
Kuqale kuthuleke isikhashana. Kuzwakale uthisha ethi, “Uthi 
bayangazi kahle mina ukuthi ngiqhamuka eMsamu? Sengathi 
abangazi kahle. Ekis ‘n ntwana van Joburg af.” UDumazile 
walinda nje esafuna ukuzwa ukuthi lolu daba luzoqulwa kanjani 
nokuthi omemu laba bazojeziswa kanjani ngokukhuluma 
ngamagama abantu. Uthisha waqala wathula esaxakwe wukuthi 
uzoyikhipha kanjani ingonyuluka yakhe. Wayefa ngoDumazile 
kodwa engakaze ayithi vu kuyena. Kuthe ukuba uDumazile 
alwethule ngale ndlela lolu daba, wabona sekufanele ukuba 
angene ngalo kuhle kwempethu yona engena ngenxeba. 

Wazijuba-ke owengwazi, “Uyabona-ke, asibahlabekise. 
Ehhene asibahlabekise labo memu. Sengathi basinakile.” Aqale 
athule nje uDumazile ekhungathekile, engazi ukuthi omemu laba 
bazohlatshekiswa kanjani. 

“Labo memu bacabanga ukuthi mina lo ngingaqonywa 
yile mijendevu yomisi balapha esikoleni? Ngeke bakubone 
lokho. Angiyona mina into yokuhamba ngiqoqana nayo yonke 
imisalazabiwa lena.”Washo waze wanikina ikhanda. Athule nje 
uDumazile. 

“Uyabona-ke baby, akuvele kucace ukuthi kukhulunywa ngento 
ekhona ngempela. Azivele zilime ziye etsheni.”Wazithulela nje 
uDumazile. Uthisha wabona ukuthi inkukhu sengathi ayiwuboni 


umgqakazo. Waphumela obala, wathatha wathi: 

“Ngithi mina asivele sijole ngempela, futhi siswinge into 
ehambayo ukuze onondaba bakhulume into abayaziyo.” 

“Hhayi bo Sir!”Washo uDumazile wajikisa intamo yabheka 
lena, ekhombisa ukuthi unamahloni ngale nto eshiwo nguthisha 
wakhe. Inhliziyo yakhe yashayela phezulu. “Hamba uyocabanga, 
ucabangisise,” kuqhuba uthisha uMoloi. Bavalelisana uDumazile 
edumele. 

Bawuqala-ke umsebenzi wabo abafundi, kodwa uDumazile 
wayesenkingeni. Imicabango yayimdida ingqondo. 

“Kodwa kungathiwani nje ngithandana nothisha? Abazali 
bami bangangibuka njengomntwana onjani nje? Umama yena 
angathini nje ayengiyala kanjena? Mina uthisha ngimthatha 
njengomzali wami. Pho ngithandane nomzali wami? Kufanele 
ngivele ngiqunge isibindi ngimtshele uthisha ukuthi makakuyeke 
lokhu kungcola kwakhe.” UDumazile wezwa esemenyezwa 
nguthisha ethi makaphumele phandle ashaywe ngumoya. Uthisha 
wayembona uDumazile ukuthi akekho ekhona ekilasini. Nebala 
wenze njalo, waphuma. Wahlala phandle kwaze kwashaya 
isikhathi senhlabakhefu. 

UDumazile wabona kungezukumsiza ngalutho ukuhlala 
esikoleni. Wangena ekilasini maqede wadumela izincwadi zakhe, 
zaya. Wafika emqashweni ngesikhathi esifanayo nesangayizolo. 
Wangena endlini yakhe, wahlala phezu kombhede, wacabanga: 

“Ngiye noma ngingayi ukuyomtshela uthisha ngala manyala 
awakhuluma kimina? Uma ngingayi, uzongijwayela kabi lo thisha. 
Mina ngizele ukuzofunda lapha, hhayi ukuzoqonyiswa nguyena. 
Kuzofanele nakanjani kusasa ngimtshele ukuthi uma eqhubeka 
nale nkulumo yakhe, ngizomceba kuthishomkhulu.” Kwathi 
kusenjalo kwangqongqoza isalukazi esicabheni, sangena. 

“Awu mntanomntanami! Kanti akusafundwa yini lapha 
eZenzele?” 


“Usho ngani gogo?” 

“Ngisho ngoba nayizolo ubuye ngaso lesi sikhathi.” 

“Ngicelile kuthisha ukuba ngizo-ayina izingubo zami lezi 

ebengiziwasha izolo.” 

“Hhayi, ngiyezwa mntanomntanami. Nomakoti wendodana 
ubesekhathazeke kabi. Besithi mhlawumbe kukhona yini into 

ekhona eyingxaki esikoleni.” 

“Cha gogo, akukho lutho.” 

“Siyazi yini izingane sezaba wosiyazi njena.” Bazixoxela 

nezinye izindaba baze bahlukana ngemuva kwesikhathi. 

Ngakusasa esikoleni, njengenjwayelo ngesikhathi 
senhlabakhefu, uthisha uMoloi wanikeza uDumazile ukhiye 
wendlu yakhe. Wamcela ukuba ayomenzela itiye, amshisashisele 
amavosi namaqanda. Nebala uDumazile wawuthatha ukhiye, 
wahamba ngomude umzimba lo. Wafika ekotishi, wangena, 
wahlala phansi esihlalweni. Kwathi esadidekile, esazibuza ukuthi 
kusamfanele yini ukuba enzele uthisha ukudla njengoba kunalezi 
zinkulumo ezinjena, memfu uthisha uMoloi. 

“Kanti bewungakabeki namanzi etiye nje?” Anikine ikhanda 
uDumazile. Uthisha wafunda kwezakhe ukuthi akuzi kahle. 

“Thisha, ngiyakuhlonipha. Isenzo sakho siyayiphazamisa 
inhlonipho enginayo.”Wathi dlengelele uthisha. Kwacweba 
izinyembezi emehlweni kuDumazile, zathi qatha qatha. 
Waqhuba wathi: 

“Abazali bami bangiyala ngenkathi ngisuka ekhaya. Ubaba 
yena wayengafuni sampela nje ukuba ngiqhubeke nesikole ngoba 
imali yokungiqhuba yayingekho. Ngancengelwa ngumama, 
kwadayiswa izinkomo ezimbili zokugcina nakuba uyangibona 
lapha. Ngabathembisa abazali bami ukuthi ngiyoziphatha kahle 
lapha ekuhambeni. Uma wena usuqala inkulumo yokungonisa, 
inhliziyo yami ivele iphatheke kabuhlungu. Ngithi angikwazise-ke 


thisha ngoba le nto ngizoyibikela uthishomkhulu uma iqhubeka.” 

“Uthishomkhulu uxhumaphi kule nkulumo yethu? Futhi 
angithandi ukuba ufake umuntu wesithathu ngoba naye 
uziphathelwe yizinkinga zomuzi wakhe.” 

“Thisha, wena ungathanda nje ingane yakho uma ishelwa 
nguthisha?” 

“Ayikho inkinga lapho. Empeleni yithina bothisha okufanele 
sizikhethele omkethu kuqala, izinsalela-ke sezingathathwa 
wuquqaba emphakathini. Kuye kucasule kabi ukubona ingane 
enhle njengawe nje ithathwa ngumfokazi sibe sikhona siyithanda 
nathi. Angizimisele neze neze nje ukubona wena uthanda omunye 
umuntu. Mina nginekusasa eliqhakazile nawe. Ngizimisele 
ngokukulobola, ngikuqhube esikoleni. Uyofunda uze ugcine lapho 
uthanda khona. Ungesabi, baningi abafundi abafunda sebeshadile. 
Lokho kuzokube kungaqali ngawe.” Kukhale insimbi. UDumazile 
waphuma esephikelele ekilasini labo. 

Uthisha yena wake wahlala nje isikhashana enzela ukuba 
uDumazile ahambe aze asithele. Kwathi makhathaleni, walandela 
naye. UDumazile wazithola esehlezi yedwa edesikini labo. 
Omunye umfundi wayesemshiye yedwa esemnyanya. Akekho 
noyedwa umfundi owayesathanda ukuzisondeza kuyena. 
Wawungathi usenukisa okomzondo. Nokungenadosi nje 
kwakuzitinyelela kuyena. Wawuye uzwe amanye amantombazane 
esethi, “Angazi ukuthi lokhu okunguDumazile kucabanga ukuthi 
kuyini? Kubona ngoba kuqome isikomfane sekucabanga ukuthi 
nakho kuyinto nje bandla. Awu shemu, usefomile bandla!” Uhlobo 
lwalezi zinkulumo lwalufika njalo kuDumazile. Wazama ukuba 
abikele abangani bakhe, oHlekiwe benoDayisile ayeqhamuka 
ngandawonye nabo, ngesigcwagcwa ayesenaso. Wathola ukuthi 
kanti nabo babengasenkamunkamu naye. 

Ngokuhamba kwesikhathi uDumazile waqala ukuphathwa 
yizibhobo. Kwakuye kuthi uma ecabanga ngothisha, avele 
ashaywe wuvalo, kungqangqazele umzimba, azizwe etubekile. 


Walubika lolu daba kubantu ayehlala nabo. Bamchazela ukuthi 
yiziphonso lezo. Bameluleka ukuba athole inyanga ezomelapha 
futhi imcuphe ukuze ukufa kuphindele kumninikho. UDumazile 
wayengakholelwa emalutheni. Yingakho-ke nje abona kungcono 
ukuya kudokotela. 

Ngelinye ilanga, kunguMgqibelo ekuseni, uDumazile 
wavuka waphikelela kudokotela eSiphingo. Washanguzwa, 
wanikwa imithi namaphilisi, waphuma. Kwathi engakahambi 
nabangana elitheni nje, hlanganiyane yena nothisha uMoloi 
ezihambela. Uthisha wamcela ukuba babuyele eceleni baxoxe. 
Nakuba uDumazile wayenamahloni futhi esaba ukuma nothisha 
esidlangaleni sabantu, kodwa wagcina evumile. 

“Hawu, wabukeka ungemnandi nje! Awuphilile yini?” kubuza 
uthisha emamatheka kancane. 

“Cha!” kuphendula uDumazile sengathi akathandi 
ukuphendula. 

“Yini, kwenzenjani?” Aqale athule isikhashana uDumazile 
esacabanga ukuthi ubephatheka kanjani uma ecabanga ngaye 
uthisha. Wathatha wathi: 

“Ngiphethwe yizibhobo umzimba wonke. Esibi kakhulu 
yilesi esingigwaza ovalweni kugobe inembe. Sengize kaningi 
kudokotela kodwa kunhlanga zimuka nomoya.” Athi ukuthula 
kancane uthisha uMoloi esacabanga ukuthi angamsiza kanjani. 

“Angithandi ukukubona ukulesi simo. Ngicela ukuba impilo 
yakho yonke uyinikele kimina. Ngizokuphulukisa kulesi simo 
okusona.” Aqale adideke nje uDumazile ukuthi uthisha, njengoba 
emazi ephatha ushoki nje, usewudokotela kwamanini? 

Wathatha ngomoya ophansi uDumazile wathi, “Angiqondi 
thisha ukuthi uthini.” 

“Ngithi uma ungase wamukele isicelo engasicela kuwena, 
uzosinda kulokhu kugula kwakho.” 


“Kanti thisha ngibulawa nguwena yini?” esho sakukweqa 
amehlo uDumazile. 

“Cha cha cha! Mina bengishiswo wukukudabukela nje. 
Bengingakuyisa kumuntu onolwazi ngalolu hlobo lwezifo, futhi 
akhokhelwe yimina.” 

“Hhayi bo! Ekhaya bangathini uma sebezwa ukuthi 
sengelashwa yizinyanga abangazaziyo?” 

“Come on, come along baby, yimpilo yakho lena! Abazali 
bakho bayojatshuliswa wukuzwa ukuthi sewusindile esifweni 
ebesikuphethe.” UDumazile adideke kakhulu. Isifo kwaba 
sengathi siqala phansi. Wacabanga, wacabanga wabona kufanele 
alwemukele usizo oluvelayo, kodwa angasho lutho ngomlomo. 
Uthisha wanxusa ukuba uDumazile ahambe ayocabangisisa 
kahle. Bahlukana. 

Kwathi ukuba uDumazile afike emqashweni, wadla 
amathambo ekhanda. 

“Uthisha yena uyangithanda bandla. Washo futhi ukuthi 
ngingaqhutshwa nguyena ezifundweni zami esikoleni, 
angikhokhele zonke izidingo zesikole. Yena angakwenza 
ngempela lokho, unayo imali. Buka nje, kuyinto elula 
kabi kuyena ukungishiya nephepha elibomvu uma kade 
ngimenzela itiye. Uma ngivuma kuthisha kuzokuba nani? 
Mh, bakithi! Abafundi kanye nawothisha bacabanga 
ukuthi mina ngiyathandana nothisha. Iqiniso elimsulwa 
wukuthi besingakathandani. Ngibona kungcono ukuba labo 
abangizondayo bavele bangizondele into ekhona ngempela. 
Ukuthandana nothisha kuzongisiza. Ngizosinda kulesi sifo 
esiyinkiyankiya nesesihlule odokotela. Futhi ngiyogcina 
senginguMesisi Moloi, ngiphathe izishaqane zezimali.”

 UDumazile wabona kufanele ukuba amazise uthisha 
ngesinqumo ayesesithathile. Wabhala ipheshana laqukatha 
amagama ambalwa kanje: 


Thisha 
Isicelo sakho samukelekile. 


D.K. 
UDumazile walithatha leli pheshana kanye nesithombe sakhe 
wakufaka emvilophini maqede wayivala. Wayibhala imvilophu 
ngaphandle. Kwake kwaba yinkinga kuDumazile ukuthi 
uyokumnikeza kanjani uthisha le ncwadi. Wazibona engasenaye 
umngani ongase amenzele lo msebenzi. Wagcina ebone kufanele 
ukuba azihambisele yena mathupha. 
NgoMsombuluko ekuseni uDumazile wavuka waqonda 
ekotishi. Wangena maqede wabeka incwadi phezu kwetafula, 
waphuma engazange athi vu ngomlomo. Uthisha waxakeka 
nje ukuthi wokunjani-ke lokhu. Kwathi noma ethi uzama 
ukumlandela ngenhloso yokubuza okuthile, lutho ukuma 
uDumazile. Uthisha wabuyela endlini ukuyozwa ukuthi incwadi 
imfikela naziphi. Wayivula-ke imvilophu. Wathi nhla phakathi, 
wacishe waquleka ebona isithombe sepentshisi lentokazi imise 
amabele. Walibuka nepheshana liqukethe izindaba ezimnandi. 
Kwathi cosololo. Walungiselela ukuya emsebenzini, waphuma. 
Ngesikhathi senhlabakhefu, uthisha wanikeza uDumazile 
ukhiye ukuba ayomenzela itiye ekotishi njengenjwayelo. 
Nempela kwaba njalo. Uthisha wabuye walandela ngemuva 
kwesikhashana nje. Wamfica uDumazile ematasatasa. Wathatha 
wathi, “Ngiyitholile incwadi ongibhalele yona. Ngijabule kabi. 
Ngiyabonga kakhulu mntakwethu.” Lwamuthi heqe uvalo 
uDumazile ukuzwa igama likamntakwabo. Wayengalindele neze 
neze ukuthi lase lingashesha kangaka ukuba lisetshenziswe. 
“Uyabona-ke mntakwethu, kuzofanele ukuba umfundi 
kube ngumfundi esikoleni, nothisha kube nguthisha, ukuze 
kunganakeki. Uma ngikubiza ngegama nje, wena usabele uthi, 
Sir! Kuyothi-ke uma sesizihlalele sobabili, sibizane ngamagama 
ethu ezithopho. Angithi uyezwa sweetheart?” 


“Yebo!” esho ngezwi elipholile elithambile uDumazile. 
Kwabe sekushaya isikhathi sokuba uDumazile abuyele ekilasini 
bengasadlanga.

 Ngokuhamba kwesikhathi uthisha wazama ukuzakhela 
ugazi kanye nokwethembeka. Kwakuye kuthi ngokuphela 
kwenyanga, uthisha amthathe uDumazile aye naye edolobheni 
ukuyomthengela ingqephu kanokusho. Wayesegqoka aconse, 
afake newashi legolide. Omisi nawomemu babedlela ogageni, 
bengagqokisi okukaDumazile. Abanye babesho ukuthi uthisha 
uMoloi wayengamthengeli kanjena uMisi Hlophe. Lokho nje 
kukodwa kwathanda ukwenezela esigcwagcweni ayevele 
esenaso. Amantombazane wona ayethi uma embona eseziphihle 
zonke, ancimfe. 

Zahamba izinsuku, baqala ukukhononda othisha ngomsebenzi 
kaDumazile. Izinga kanye nomfutho wakhe wokusebenza 
wawusuthanda ukwehla impela. Uma kunguMsombuluko nje 
wayefika esikoleni engawenzile umsebenzi ayekade ewunikezwe 
ngoLwesihlanu. Babevama ukuzingcebelekela ngezimpelasonto 
nothisha balale emahhotela agudle umtata kumbe ulwandle. 
Izinga lokuhlonipha othisha bakhe laya ngokuya lincipha. Omisi 
nawomemu bona wayebabukisa okozakwabo. Kwakuthi uma 
bethi bayamthuma phela njengengane, avele achize ukotshi. 
Nabo omemu bagcina sebebona ukuthi sengathi iya ngokuya 
ikhuluphala le ngulube. 

Zahamba izikhathi unyaka waphela. Ngesikhathi sokuvivinywa 
kwabafundi, othisha babenesiqiniseko sokuthi uDumazile 
ngeke aphumelele. Babebuka indlela ayephendula ngayo 
imibuzo emaphepheni. Bamangala kabi ukuthola ekugcineni 
ukuthi noDumazile wayephumelelile. Nokho-ke bashesha 
ukuyazi imbangela yokuphumelela kwakhe. Uthisha uMoloi 
wayengomunye wothisha owayenesandla kakhulu ekuhleleni 
amamaki abafundi ngenkathi esefakwa kusomqulu wesikole. 

Ukuvalwa kwezikole akuzange kumnikeze uxolo nenjabulo 


uDumazile. Wayengasathandi ukubuyela kubo eMzimkhulu. 
Wayecabanga ukuthi uyobabhekelwa ngubani abazali bakhe. 
Unembeza wakhe wawumlahla. Wayecabanga sengathi abazali 
bakhe babenalo ulwazi lokuziphatha kwakhe eMbumbulu. 
Ekugcineni wazithola ephoqekile ukuba agoduke ngoba nothisha 
uMoloi wayesegibelile walibhekisa kwelakubo eMjibha. 

Inhlabakhefu ekhaya ayizange imphathe kahle uDumazile. 
Wayengumuntu owayesehlala ngokungaphili. Kwakuye kuthi 
uma kade edle okuthile, akubuyise konke njengoba kunjalo. 
Wayesezwela kabi amakhaza. Abazali bakhe bacabanga 
ukuthi indawo yangakubo mhlawumbe seyiyamnyuka. Babona 
kungcono ukuba indodakazi yabo bayiyise emtholampilo 
ukuyoshanguzwa. Nempela kwaba njalo. 

Zahamba izinsuku sashaya isikhathi sokuba abafundi 
babuyele esikoleni. UDumazile wahamba ngayizolo kuzokusa 
kuvulwe ngakusasa. Wathi efika nje endlini yakhe, wabeka 
phansi izimpahla maqede waqonda ekotishi kuthisha. Bangena 
kanyekanye nothisha uMoloi ekotishi. Wawungafunga ukuthi 
babevela ngandawonye. Uthisha wavula, bangena, bahlala 
phansi. Kwathi bangaqeda ukubingelelana ngendlela yabo, 
uDumazile wahlala phezu kodaba. 

“Manje Sir, ngi...” 

“Ngathi ubongibiza ngo Sir uma sisesikoleni, hhayi uma 
silapha. Angithi uyayazi nje indlela esibingelelana ngayo 
nesibizana ngayo my love!” 

“Yebo! Manje bengithi angizokwazisa ukuthi angiphilile neze. 
Izinsuku zami selokhu ngazigcina ngoSepthemba ngonyaka 
owedlulile. Bengilokhu ngithi mahlayana mahlayana kuzobuya 
kulunge, kodwa lutho kuze kube yimanje.”Washo uDumazile 
izinyembezi zagcwala amehlo. 

Wathula uthisha wabheka phansi. Kwathi ngesikade wathatha 
wathi: 


“Ekhaya batheni?” 

“Angizange ngibatshele. Kuthe ukuba babone ngingenwa 
ngumkhuhlane, umama wathi angiye emtholampilo. Udokotela 
ungihlolile, wathi ngingenwe ngamakhaza kakhulu. Ushilo futhi 

ukuthi ngikhulelwe.” 

“Ubekuphi umama wakho ngaleso sikhathi?” 

“Umama bengimshiye ekhaya.” 

“Awumtshelanga ukuthi udokotela utheni ngenkathi ufika 

ekhaya?” 

“Cha!” 

“Kulungile-ke ngiyezwa. Ake uhambe ungishiye, siyoxoxa 
kahle kusasa.”Wavalelisa uDumazile, waphuma. Uthisha wasala 
elokhu ehlezi phezu kombhede. Indololwane yayigqule phezu 
kwedolo, isihlathi sicamele entendeni yesandla ecabanga: 

“Eyi madoda, le ngane seyiphregi njalo? Zolo lokhu 
uMisi Hlophe ubenjalo naye, angikakhokhi nanhlawulo! 
Kanti nangasedladleni eJozi nginesimoko esifanayo futhi! 
Ngizokwenzenjani? Ngeke, ngizoshaya igelekeqe.” Uthisha 
wathatha isinqumo sokuba angabi bikho esikoleni inyanga yonke. 
Wavakashela umzala wakhe eNtuzuma kwaMashu. Wabhalela 
uthishanhloko incwadi ebika ngobungekho bakhe emsebenzini. 
Wabhala enye incwadi ukuba inikezwe uMisi Hlophe. Wathi 
encwadini usathe gqi ekhaya eGoli, uzobuya mbayimbayi. 

Ngakusasa batheleka abafundi esikoleni. Babuya ngobuningi 
babo bejabulile bevela emakhaya. UDumazile yena 
wayengajabulile neze. Kwakungaseyena lowaya Dumazile 
owayesho ngomzimba okepezela kuhle kogqebe lothanga lumile 
ezaleni kodwa wayesebune njengesihlahla sinqunywe ingxenye 
enkulu yezimpande zaso. 

UMisi Hlophe wafika ngalo usuku lokuvulwa kwezikole 
esebuyela emsebenzini. Wayejabulile egcwele ithemba lokuthi 


uzobonana noyise womntwana wakhe ngemuva kwesikhathi 
eside bagcinana. Ngaphambi kokuba aye esikoleni ekuseni, 
waqala washiya izimpahla zakhe lapho wayehlala khona, 
wadlulela ekotishi likathisha uMoloi. Washaqeka kabi ukuzithela 
esicabheni silenga ukhiye. Kwathi kusenjalo, kwaqhamuka 
umakhelwane wasekotishi owayesembonile eza, wamnikeza 
incwadi. Wayithatha, wayivula, wayifunda. Nokho kwabe 
kungezi kahle. Wabe esebuyela esikoleni. 

Wathi esangena ngesango nje uMisi Hlophe, wahlangatshezwa 
woMemu Mpungose benoMemu Ngcamu bejabulile. 
Babingelelana ngokwangana kwakuhle kwanjeyaya. UMisi 
Hlophe wabaphuthuma ngokubaxoxela ukuthi wathola 
mntwana muni nokuthi wayehlezi kanjani ekhaya ngesikhathi 
senhlabakhefu. Kwabe sekungenwa ezindabeni ezithinta uthisha 
uMoloi. 

“Nami ngithole incwadi khona manjena nje ekuseni 
ithi uJeffrey usaye ngasekhaya. Ngiyabona ukuthi kukhona 
akukhohliwe lapho nakuba engacacisanga encwadini,” kusho 
uMisi Hlophe. 

“Hhayi bo! Uthi akabalekeli imikhuba yakhe? Ngiyasola,” 
kusho uMemu Mpungose. 

“Ngiphuthume memu,mikhuba mini leyo uJeffrey asala 
wayenza?” 

“Hhayi mame! Kuyothiwa wezwa ngami. Bese ngiba yini-ke 
kuthisha uMoloi echwensa kanjena?” 

“Memu, ngeke ngisho ukuthi ngezwa ngawe. Ngitshele.” 

“Uthisha uMoloi uqonyiwe lapha esikoleni; uqonywe ingcaca. 
Le nto yakhe ayisazi nokuthi thina siyisiciko saliphi ibhodwe!” 

Wathula uMisi Hlophe. Wayeqala ngqa ukuluzwa lolu 
daba. Uthe esuka wayethatha ethi, “Ngiyalingwa ngisehlane 
yini bakithi? Yini lena engiyizwa ngezindlebe zami? Yini lena 
engiyenziwa nguJeffrey?” 


“Impela kunjalo nje. Indaba isidume isikole sonke.” 
“Ngiseyini-ke mina lapho? Ngitshele memu! Ngiseyini? 
Ngeyakwabani yona leyo ntombazane?” 
“NgeyakwaKheswa, futhi ibisekilasini lakhe.” Aqale athule 
uMisi Hlophe esacabanga ukuthi kufanele enzenjani. Ekugcineni 
wathatha wathi, “Ngizocela ningikhombise yona leyo ngane 
ukuze ngiyilungise mina le nto. Konje nithe igama layo ngubani?” 
“NguDumazile Kheswa.” Bahambisana baze bayongena 
esitafulumu lapho bahlangana khona nabanye othisha. 
Bajabula ukubona uMisi Hlophe esebuyile. Kwakhala insimbi, 
kwathandazwa, kwaqalwa umsebenzi wosuku. 
Ngesikhathi senhlabakhefu, uMemu Mpungose wathuma 
ingane ukuba ibize uDumazile. Nempela kwaba njalo. Wathi 
eqhamuka nje, uMemu Mpungose wamkhombisa uMisi Hlophe 
ukuthi nguyena-ke uDumazile lowayana ozayo ogqoke kanje 
kanje kanje. Umisi waphuma esitafulumu ukuba bahlangane 
naye phandle. Nempela kwenzeka. 
“Nguwena uDumazile?” kubuza uMisi Hlophe ngokucikeka 

okukhulu. 
“Yebo!” kuvuma uDumazile engazi ukuthi ubizelwani. 
“Ubizwa yimina. Mina nginguMisi Hlophe.” Lumuthi heqe 

uvalo uDumazile. Wake wezwa kancane ngoMisi Hlophe. 
“Ngizwa kuthiwa wena uthandana nothisha uMoloi. 
Kuyiqiniso kangakanani lokho?” Aqale athule uDumazile. 

Inhliziyo ithi du du du! 
“Ngiyabuza! Niyathandana?” 
“Ukuzwe ngobani lokho?” UDumazile ebuza sakucasuka. 
“Phendula umbuzo. Niyathandana noma cha?” UMisi esho 

ngokufutheka. 
“Hamba ubuze kulabo abakutshelile.” 


“Lalela lapha ngikutshele-ke mina: UJeffrey yi boyfriend 
yami. Uthi mina!”Washo waze wambambatha isifuba phezu 
kwamabele. 

“Uyazi bengithi uzothi ungu vrou wakhe. Kanti uyi girlfriend 
nje?” 

“Ngicela ushaye sengathi uyahlukana naye! Uyangizwa? 
Hlukana naye, kungenjalo kukhona okusina kukujeqeza. 
Angikwazi ukubanga nengane yesikole mina.” 

“Wangishela-ke nami uthisha njengoba nawe akushela.” 
Washo maqede washingila uDumazile, wamshiya umisi 
egcwalelana wukucikeka. 

UDumazile wakhabuzela waqonda endlini encane. Wangena, 
wathula ecabanga: 

“Lo Misi uyangihlanyela. Ucabanga ukuthi mina 
ngingahlukana no father of my child tobe? Unamagangangozi! 
Ufuna kube ngeyakhe kuphela ingane ezokuba nobaba? Kanti 
ngeke akubone lokho. Ngeke mina ngihlukane nothisha uMoloi; 
noma kuthiwani, ngeke! Sekungamane kungijeqeze-ke lokho 
okuthiwa kuyasina. Uma kuthanda kungasina kuze kushaye 
amankeyane. Ngixhumaphi mina ezintweni ezisinayo?” 

UMisi Hlophe wangena esitafulumu ebitoza, kungavumi 
ngisho ukuba akhulume. 

“Kwenzenjani misi? Nibambanile yini ngezandla?” kubuza 
uMemu Mpungose eseqala ukukhathazeka. Wayazi phela ukuthi 
isikhuni sibuya nomkhwezeli. Umisi akawuphendulanga umbuzo, 
kodwa wacela ukuba aphuziswe amanzi ukuze ehlise igwebu. 

“Angikwazi mina ukubanga nale nto! UJeffrey uzongitshela 
kahle ukuthi ubeqondeni ngalesi senzo sakhe.” 

“Uvumile kodwa ukuthi bayathandana?” 

“Uqale wangichwensa nje, wangibhekisa lena nalena. Kwathi 
ekugcineni wavuma.” 


“Hawu unesibindi! Atshele wena ukuthi uthandana ne 
boyfriend yakho! Uzomfundisa kanjani njengoba nguwena 
ozobenzisa iGeography ekilasini labo?” 

“Ngeke mina ngimfundise!” 

“Uyolikhetha kanjani iphela emasini?” 

“Kuyozikhanyela, nakwaMakhanya kwakhanya.” Omemu 
bameluleka-ke umisi ukuba angavumeli kakhulu imizwa ibuse 
impilo yakhe. Bamtshela ukuthi lokho kuphambene nenkambiso 
yomsebenzi abawufundelayo. Kwabe sekukhala insimbi, 
baqhubeka nomsebenzi wosuku. 

Zahamba izinsuku kodwa isimo silokhu singesihle esikoleni. 
UDumazile waqala ukungabi mnandi empilweni. Wazijwayeza 
ukuzigquma ngejezi lakhe elikhulu. Umfaniswano wakhe 
wayengasathandi ukuwubopha awuthi nsi esiswini. Wawuthi 
usahlezi ekilasini kanti kudala eshisa ubuthongo. UMisi 
Hlophe wasola kuqala ukuthi uDumazile akaseyedwa, kodwa 
usezithwele. Wabikela uMemu Mpungose ngokushesha. 
Amathishelakazi ahlanganisa amakhanda abhunga ngodaba 
lukaDumazile. Athatha isinqumo sokuba abizwe uDumazile 
ukuze abuzwe ukuthi usaphila kahle njena. 

Wafika-ke uDumazile. Amathishelakazi axoxisana naye. 
Akahluphanga, wavuma ukuthi usezithwele. 

“Umthetho wabazali bakulesi sikole uthi kufanele thina 
sibikele uthishomkhulu,” kusho uMemu Mpungose. Wathuka 
wacishe wawa phansi uDumazile ukuzwa lawo mazwi. 
Wayewuqonda kahle lowo mthetho wabazali besikole sakhe. 
UMisi Hlophe wayethule, emgqolozele ezinhlamvini zamehlo 
uDumazile. 

“Bandla memu ngicela ningamtsheli uthishomkhulu.” Ahleke 
inhlinini uMisi Hlophe. UMemu Mpungose benoMisi Hlophe 
baphuma baqonda ehhovisi likathishanhloko. Bangena maqede 
bahlala phezu kodaba. 


“Thishomkhulu, sizokubikela ukuthi omunye wabafundi 
ukhulelwe,” kusho uMemu Mpungose. Athi dlengelele 
uthishomkhulu. 

“Ngubani lowo mfundi?” 

“NguDumazile Kheswa thishomkhulu.” 

“Awu! Lo mntwana obeziphethe kahle kanjena uselimele?”

 Athi ukuthula kancane uthishomkhulu, ancincize, bese ethi: 

“Abazali bashaya phansi ngonyawo bathi abasalindele mfundi 
ozokhulelwa kulesi sikole. Isikole sahlazeka kabi, saphuma 
emaphepheni ngonyaka owedlule; abafundi bezitshela ukuthi 
sebezokhulelwa ngonoqhakala ngoba bejahe imali yeqolo. 
Awulwazi usizi engaluthwalayo ngenkathi umfundi esebelethela 
ngaphakathi kwamagceke esikole! Nani bomemu nangiyekelela 
nje ngithi lekelelani.” 

“Thishomkhulu, ukukhulelwa akuyona ingozi, kodwa 
kungamabomu nje. Umuntu osuke ekhulelwa usuke azi kahle 
ukuthi wenzani. Angazi ukuthi abafundi bamantombazane 
banconywe kuphi ngalokhu kukhulelwa kwabo. Thina 
thishomkhulu safundela ukufundisa, hhayi ukubelethisa. Sabona 
ukuthi asinalo ikhono, isineke kanye nobizo lobuhlengikazi. 
Futhi-ke thishomkhulu, lo msebenzi wokubelethisa ubucayi 
kabi! Kunezinto zakhona ezisetshenziswayo ezandleni ukuvikela 
amagciwane. Sekwasabalala nezifo ezinjengomashayabhuqe, 
kulula kabi ukuthelelana ngaso.” 

“Uqinisile memu. Yiqiniso lelo. Abantu abaningi bacabanga 
ukuthi ingculazi ithathelwana ngokocansi kuphela, kanti cha.” 
Uthishanhloko watshela umemu ukuba abize uDumazile. 
Waphuma. Kwathi nya nya wabuya naye. Bangena, bahlala 
phansi. Uthishanhloko akabange esachitha sikhathi, wahlala 
amagqozo odabeni. 

“Dumazile, sekufikile ezindlebeni zami ukuthi wena 


sewukhulelwe. Kuyiqiniso lokho?” 

UDumazile abheke phansi. Izinyembezi zigcwale amehlo. 
Uthishanhloko aqhube athi: 

“Ngizwa ngidabuka ndodakazi! Qiniso, ngiyadabuka. 
Inqubo nenkambiso yesikole ayingivumeli ukuba ngikugcine 
lapha esikoleni. Le ndawo ingeyabafundi abazofunda. Wena 
sewuzikhethele omunye umunxa wempilo. Ngaleyo ndlela-ke 
ngiyadabuka ukusho ukuthi thatha izincwadi zakho ugoduke. 
Utshele abazali bakho ukuthi awuxoshiwe yimina, kodwa 
uzixoshe wena. Kuyezwakala?”Wathula uDumazile wabheka 
phansi. 

“Uthishomkhulu ukhuluma nawe wena! Wabheka umhlabathi 
nje, awuzwa yini?” kwenanela uMisi Hlophe. Uthishanhloko 
waphendukela ngakumemu, wathatha wathi: 

“Siyabonga memu! Siyabonga ukuba nibe yihlo esikoleni. 
Ngihleze ngibatshela abafundi ukuthi baziphathe kahle kulo 
mhlaba ngoba uyahlaba.” 

“Yebo thishomkhulu, siyabonga nathi,” kubonga uMemu 
Mpungose. 

 Uthishanhloko wadonsa ibhuku lakhe, wabhala phansi 
isehlakalo sosuku. Kwathi angaqeda, watshela uDumazile ukuba 
aphume. Nempela kwaba njalo. 

“Kunjalo nje memu, ayikho futhi enye indlela. Kufanele 
agoduke lo mntwana.” 

“Thishomkhulu, awusabi yini ukuthi uzokumangalela 
uDumazile ngokumxosha kwakho esikoleni?” kubuza umemu 
ecabanga izinkulumo zabanye othisha abaphikisanayo 
nokuxoshwa komfundi esikoleni. 

“UDumazile akaxoshiwe esikoleni. Ugodukisiwe nje 
ukuba alande abazali bakhe ukuze bazochazela umkhandlu 
owengamele isikole ukuthi kuyokwenziwa njani uma umntwana 


wabo eseficwa yisikhathi sokubeletha esemagcekeni esikole 
njengoba singenayo i-ambulense njena. Yilokho nje memu.” 

“Cha ngiyezwa thishomkhulu,” kusho umemu besukuma. 
Bavalelisa, baphuma. 

UDumazile wathatha konke okungokwakhe wakhala wemuka. 
Kwasuka igidigidi kubafundi esikoleni ngenkathi uDumazile 
eseyophuma ngesango. Kwezwakala abanye abafundi bethi: 

“Aphume nobomvu!” Kwathi ngqoklo insini! Ngenkathi efika 
emqashweni uDumazile, wacabanga wajula ngokushiya kwakhe 
isikole. Yayingasekho enye indlela, kodwa kube wukusishiya 
ngempela; asishiye nabafundi abasazimisele ngokufunda. Yena 
wayeseqala impilo entsha; impilo yokuba ngumama oyingane. 
Wathatha izimpahla zakhe, waqonda emgwaqeni omkhulu. 
Ngokuphazima kweso yaqhamuka ithekisi, washo phakathi. 
Yasuka-ke seyiphikelele khona eThekwini. Yafike yamlahla 
ebhasini elihambela kwelakubo. Wagibela, wahlala phansi. 
Akuphelanga mizuzu mingaki, lasuka ibhasi seliphikelele 
eMzimkhulu. Endleleni uDumazile wayebukeka elusizi. Iziyalo 
zikanina zabuya ngothi lwazo: 

“Lalela lapha-ke mntanami, intombi iyintombi ngobuntombi 
bayo. Inkomo kamama isebuntombini bentombi. Usize 
ungelusele yona inkomo yami mntanami. Uma uke 
wangaziphatha kahle Dumazile, kuyobe ungithele ngehlazo.” 

“Ngiyezwa mama. Futhi ngiyathembisa ukuthi ngiyoziphatha 
kahle.” 

Wakucabanga konke lokhu qede washaywa yinzululwane, 
zehla izinyembezi. 


ISAHLUKO SESIBILI 

“Yise kaDumazile, ake ulunguze! Sengathi ikhona into 
ekhonkothwa nguBahlangene phandle!” Athi lacu uKheswa, 
alunguze ngewindi. Abone isithunzana somuntu siza. Athule 
asibukisise. Size kancane isithunzana lesi size sisondele eduze 
kwendlu. 

“UBahlangene ubona umuntu!” 

“Umuntu?” esho kakhulu uMaNdovela. 

“Shh...! Kahle, useseduze!” kusho uKheswa ethulisa umkakhe 
ngokuswebeza. Wamhlalisa phansi njengoba wayeseqala 
ukusukuma ezama ukulunguza naye. Waya ngokuya lo muntu 
esondela ngasesicabheni, wangqongqoza. Ukukhonkotha kwenja 
akubange kusaqhubeka, kodwa yabonakala seyitshikizisa umsila. 

“Ngubani lowo ongqongqozayo?” kubuza umnumzane 
uKheswa. 

“Yimina uDumazile.” 

“UDumazile?” 

“Yebo baba!” 

“Ebekwa yini lapha ngalesi sikhathi?” UMaNdovela ayizwe 
inkulumo bese ecikeka. 

“Vulela umntwana yise kaDumazile! Ingane seyingaze idliwe 
ngamankentshane phandle?” 

UKheswa waqonda esicabheni wafike wavula. Kwabe 


sekungena indodakazi yabo ixhake izimpahla zayo ngapha 
nangapha. Yafike yazithi nzi phansi ngasesininini sawomame, 
yahlala phansi. 

“Hawu mntanami, kanti nguwena?” kusho uMaNdovela 
ebukeka ethukile. Ahleke inhlinini nje uDumazile. Uyise ahlale 
phansi esigqikini sakhe. 

“Sawubona-ke mntanami!” kubingelela uMaNdovela esathukile 
ebona indodakazi yakhe ifika ngalesi sikhathi. 

“Yebo!” 

“Siphuthume mntanami, kwenzenjani?” 

“Eyi mama, siphume ngesamagundane esikoleni! Akuliwa 
akuliwa endaweni yaseMbumbulu! Kubulawa wena nkosikazi, 
wena ngane, wenani nani! Abanandaba nakhehla nasalukazi!” 

“Obani abalwayo?” 

“Mina mama ngivele ngingazi nje ukuthi ngizothi obani 
abalwayo. Selokhu kwaqala lezi zinto zepolitiki nje, abantu 
sebephambene amakhanda. Akufiwa akufiwa eMbumbulu! Nathi 
sizwe ngandlebenye ukuthi sebefuna ukungena bahlasele abafundi 
esikoleni, sabe sesiyaphulukundlela-ke thina zihambi. Hha mame, 
sihlalele izimpi zakoMbumbulu!” 

“Nenze kahle mntanami nabuya ningaze nifele lena emazweni. 
Nibuye nonke nabantwana bakwaMadikizela?” 

“Yebo mama, nakuba singagibelanga ibhasi elilodwa! Ngenkathi 
sihlakazeka, bathe oDayisile bazogibela UTHANDO ngoba lona 
lubehlisa eduzane nakubo.” 

Kuthi xhifi enhliziyweni kamnumzane uKheswa. Azwakale 
esethi: 

“Ngangivele ngishilo kodwa MaNdovela!” Asukume, aphume 
esecikekile eya endlini yabo yokulala. Basale bexoxa oDumazile 
benonina. 


“Umbona ephuma nje uyihlo mntanami usecasukile.” 

“Ucasulwa yini mama?” 

“Ucasulwa wukuthi awusaqedanga ukufunda eMbumbulu 
phezu kwemizamo yethu engaka siwa sivuka, silala singadlile 
ngoba sithi senzela wena ukuba uqhubeke nokufunda. Uyihlo 
wayesenqumile ukuba ungaphindeli esikoleni ngonyaka odlulile.” 

“Wayethi ngizohlala ekhaya ngenzeni?” 

“Wayethi sewukhule ngokwanele manje.” 

“Okusho ukuthini lokho?” 

“Oyihlo laba baye bathathe wonke amawongowongo 

abawezwa ematshwaleni. Phela kule ndawo intombazane ithi 
ingahlosa amabele nje bese becabanga izinkomo.” 

“Izinkomo zani mama?” 

“Ukugana!”

 Ahleke uDumazile. Wabe esethatha ethi, “Pho wamguqula 
kanjani kulowo mqondo ma?” 

“Ngavele ngabhoka ngakhahlela, ngathi mina anginayo nje 
ingane ezolindela umendo incane kangaka! Ngamtshela ukuthi 
umendo omuhle kufanele uyifice ingane ibe ifunda. Wabe 
eseyathamba-ke, wavuma ukuba uqhubeke nesikole. Kodwa yena 
wayefuna ukuba uyofunda eMzamo eXobho. Wayethi uyohlala 
kwababekazi wakho.” 

“Egqilazana kanje ngomsebenzi ubabekazi ma!” 

“Yingakho nje ngenqaba kuyihlo mntanami.” 

“Wenza kahle ma!” 

“Ngenza kahleni njengoba ungasaqedanga nje eMbumbulu? 

Ngiyazisa! Angizukulala-ke namhlanje ngiqula amacala, uyihlo 
esina ngethambo lakho!” 

Kuthuleke isikhashana, bese kuzwakala uMaNdovela ethi, 


“Thatha nantiya ipuleti uziphakele imithanjana kabhatata 
ebhodweni.” 

“Ngisuthi kabi ma! Wukuthi kade ngizigcingca ngamagwinya 
ebhasini!” 

“Woshi bo! Bewuwathathephi?” 

“Bengiwathenge ngasemakethe komunye u-anti obewadayisa. 
Ngiwadle kakhulu ngacishe ngayokoza. Manje inhliziyo imnyama.” 

“Washo ngabona khona mntanami ukuthi usuthi.” Lwamuthi 
heqe uvalo uDumazile. Wahleka inhlinini. Wacabanga ukuthi 
kufanele asibophisise isisu ukuze singabonakali ukuthi sesiqala 
ukuba sikhulu. Babe sebezixoxela nezinye izindaba kwaze 
kwashaya isikhathi sokuba baye kolala.

 UMaNdovela wamfica umyeni wakhe engakazumeki. 
Kwakubonakala nje bo ukuthi uThukela lugola izintethe. 

“MaNdovela, ngangivele ngiyibonile mina le nto ukuthi ingane 
idweba umhlaba nje, ishiya izikole lapha endaweni, iyozifaka 
obishini. Awubheke manje akusafundwa koMbumbulu. Ukube 
nangilalela MaNdovela, ngabe ayikho yonke le nto. Wukuthi 
nina bantu besifazane nibuswa yingqondo yokuthi thina bantu 
botshwala asazi lutho. Nx, demiyu!” Asho maqede abheke 
ngasodongeni. Inkukhu yanqunywa umlomo kuMaNdovela. 
Kwathi ngesikade wangena engutsheni, walala.

 Ngakusasa ekuseni uMaNdovela wavuka maqede waqonda 
ekhishini ukuyophemba umlilo. Kwathi angaqeda, wabeka amanzi 
etiye. UDumazile akavukanga kwaze kwaphuma inhlamvu 
yelanga. Unina wabe eseqonda endlini yakhe, wangqongqoza, 
wangena. 

“Hawu mntanami, kanti usuzolala ilanga lize lingene 
entazingeni yini? Hhayi, hhayi hhayi bo!” Avuse ikhanda 
uDumazile, bese ezama ukuvuka kodwa kubonakale nje ukuthi 


akaphilile kahle. 

“Yini, kwenzenjani mntanami?” 

“Ubonani mama?” 

”Watshoda nje?” Ahlekele phansi uDumazile. 

“Mntanami ngeke phela, uyagula wena. Inkosi, uyagula 
ngempela. Kuzofanele uye kudokotela edolobheni. Vuka, vuka bo 
ulunge ngikukhaphe!”Asho uMaNdovela avule isicabha, aphume 
eseyobikela umyeni wakhe. Wathi angangena endlini, wathatha 
wathi: 

“Yise kaDumazile, umntwana sengathi akaphilile neze. 
Ngisamyisa kudokotela edolobheni eMzimkhulu.” 

“Akaphilile unani?” 

“Angazi yise kaDumazile. Ngimbona entshwamile nje. 
Ngiyabona ukuthi uhabule lolu bhubhane lomkhuhlane oluthe 
chithi saka kulo lonke leli laseMzimkhulu. Kuthiwa lo mkhuhlane 
ukhona futhi naseThekwini. Kusobala-ke ukuthi ukhona kuyo 
yonke indawo.” 

“O...!” Aqhubeke nokucambalala uNozulu. UMaNdovela 
alungise ingubo yakhe yokugqoka, agqoke. Abheke imadlana, 
ayithole maqede ayithathe ayishwatheke esikhwameni. Kwathi 
angaqeda konke, wamemeza uDumazile ukuba bahambe. 
Nempela kwaba njalo. Balushaya phansi baze bayongena 
edolobheni. Indawo lena yayingekude kakhulu, kwakuhambeka 
ngezinyawo. 

Ngenkathi befika kwadokotela, uDumazile 
wayengasayithandi indaba. Wayephefumulela phezulu ngenxa 
yesifociya ayezikinatele ngaso esiswini. Ingubo ayeyigqokile 
ngaphezulu yayenza ukuba ingabonisi ukuthi isisu sinomkhuba 
phakathi. Wangena kudokotela. Umhlengikazi wamthatha igazi. 
Kwathi angaqeda, wabatshela ukuthi basazolinda-ke isikhashana 
ngoba imiphumela yegazi ithatha isikhathi eside ukuphuma. 


Lahanjiswa-ke igazi ukuyohlolwa. UMaNdovela wabona kungcono 
ukuba baphumele phandle bayoshaywa ngumoya. Sekuthi-ke 
ebona omunye umame edayisa inyama ‘yewangu’ ngentengo 
ephansi, wayithenga, wayidla. Akuthathanga sikhathi esingakanani 
eyidlile, samphendukela isisu. Waphuthuma endlini encane. 

Kungale nkathi-ke lapho uDumazile wasale wabizwa khona 
ukuba angene endlini kudokotela. Wagibela embhedeni, 
udokotela wamhlola. Kwathi angaqeda, watshela umhlengikazi 
ukuthi uDumazile uphethwe yini. Umhlengikazi watolika-ke: 

“Uthi udokotela ukhulelwe, izinyanga zinhlanu. Uthi futhi 
uphelelwe yigazi emzimbeni. Ngakho-ke kufanele udle isibindi 
kanye nesipinashi.” Udokotela wabe esemjova. Wamnikeza 
umuthi namaphilisi. Ngenhlanhla enkulu isikhwama semali sasisale 
kuye uDumazile. Watomula imali leyo eyayifunwe ngudokotela, 
wakhokha. Waphumela phandle-ke ukuyolindela unina 
owayesahujwa yisisu. 

Kwathi ngesikade,waphuma. UMaNdovela wafisa ukungena 
kudokotela ukuze ezwe umphumela wokugula kwendodakazi 
yakhe. Umhlengikazi wamchazela ukuthi udokotela usematasatasa 
ushanguza umuntu olunywe yinja ebinamarabi. Naye uMaNdovela 
wabona ukuthi kuzokuba uyaphazamisa. Ngenxa yokuyethemba 
indodakazi yakhe uMaNdovela, wazitshela ukuthi useyozwa ngayo 
konke okushiwo ngudokotela. Bangena indlela ebheke ekhaya. 
Besasuka nje, uMaNdovela wabe esebuza ethi: 

“Uthe uphethwe yini udokotela mntanami?” 

“Mama, akazange asho udokotela ukuthi ngiphethwe yini. 
Into akhale ngayo kakhulu uthe ngiphelelwe yigazi emzimbeni. 
Ungijovile, wanginikeza namaphilisi. Uthathe iphepha elibomvu. 

Uthe kufanele ngidle isibindi kanye nesipinashi zonke izinsuku.” 

“Uthe isibindi uyosithathaphi?” 

“Angazi ma.” 


“Khona singatholakala isibindi, uthi kodwa uyihlo angayivuma 
le ndaba yokuba isibindi sidliwe nguwena wedwa? Angiboni.” 
Ahleke uDumazile. 

“Okwesipinishi khona kulula. Ngiye ngizwe kuthiwa siyefana 
nje nemifino. Ngaleyo ndlela singavele sikhe imbuya noqadolo 
laphayana ngasesibayeni. Futhi intshungu yiningi kabi ngalena 
eqeleni.” Babe sebezixoxela nezinye izindaba baze bafika ekhaya.

 Izinyawo zikaDumazile zabe sezivuvukele sekungamagqikolo 
nje. Wayesehamba ebathazela njengekewu. Uyise wathi nhla, 
wayesephendukela ngakuMaNdovela, wathatha wathi: 

“Umeqo phela lo! Awubuzwa nakubuzwa, umeqo ngempela 
lona! Uma singathathi izinyathelo ezisheshayo, igazi sizolibona 
seliza ngamakhala khona manje nje. Ngiwazi kahle umeqo. Bake 
bangigadla ngalona abathi wusinga. Babethi bayangisusa. Nokho 
oZombe, oMvelo benoTholwayo abavumanga.” 

“Konje yise kaDumazile waze wasizwa yini?” 

“Ngasizwa wugedla lolu lwakwaNtombela. Uyayazi ngempela 
imithi uGubeshe.” 

“Sukumani-ke nihambe naye umntwana.” UDumazile wabe 
esezikhalela ngokuthi izinyawo zakhe azisavumi ukuba ahambe. 
Wabika ukuthi umjovo umcobe kabi. Kwabe sekuhamba uyise 
yedwa ukuyofuna amakhathakhathana enyangeni. UDumazile 

wasala nonina ekhaya. 

“Mntanami, uwuthathaphi lo mbhulelo ongaka?” 

“Angazi mama! Mhlawumbe ngawubekelwa ngezinye izingane 

esikoleni. Bese zingizonda kabi!” 

“Zikuzondelani mntanami?” 

“Zingizondela isikhundla mama. Awazi wena ukuthi 
zazisigaqele kanjani isikhundla engangisiphethe esikoleni. 
Kwakuyimina kuphela ezinganeni owayenelungelo lokuyokhuluma 
nothishomkhulu ehhovisi.” 


“Kanti kufanele mntanami ukuba zikuzonde. Ehhene kufanele. 
Noyihlo njengoba umuzwa ekhala ngomeqo nje uwazi kahle. 
Bamgadla ngawo ngenkathi eyinduna emsebenzini. Yena-ke 
wayezwana kakhulu nomlungu wakwabo. Abantu babethi 
uyincethencethe yomlungu. Wena bese uyingede kathishomkhulu 
yini?”

 Ahleke kancane uDumazile. 

“Bengingeyona.Kodwa mama bekungemina ngedwa 
ebengigula esikoleni. Ezinye izingane beziquleka, uthishomkhulu 
aziphuthumise ngemoto kudokotela.” 

“Miningi imigilingwane eyenziwa ngabantu lapha emnyango. 
Uma umntwana elula nje, uyihabula kalula leyo mimoya.” 
Dukuduku kwangena uyise esehefuzela. 

“Awu washesha kangaka ukubuya yise kaDumazile, uthi 
umficile nje uGubeshe?” 

“Cha ngimficile. Ngimphuthume ngokumtshela ngenkinga 
engize ngayo. Ube esengenzela masinyane. Nansi-ke insizi 
ozokumhlikihla ngayo ezinhlangeni,” esho elula isandla ezama 
ukunikeza umkakhe. 

“Kanti akazukugcatshwa nguwena yise kaDumazile 

umntwana?” 

“Wake wakuzwaphi ukuthi indoda igcaba umuntu wesifazane?” 

“Hhayi bo! Yilumbo yini? UDumazile ngumuntu wesifazane 

kuwena?” 

“Cha, bengisho nje ngoba nawe ungamgcaba. Khona akulutho 
nje ukugcaba.” 

UDumazile wakhombisa ukwesaba ukugcatshwa nguyise. 
Yingakho-ke nje kwaphoqeka ukuba agcatshwe ngunina. 
Wamqala emaphabeni, weza emaqakaleni, wakhuphuka waya 
nasemadolweni. Kwathi dli igazi ezithweni. Kwathi angaqeda, 


wamgcoba insizi emnyama ezinhlangeni. 

“Angazi-ke MaNdovela, kodwa uGubeshe akawubheki umeqo.” 

“Asethembe yise kaDumazile.” Babe sebeqhubeka nezingxoxo 

befisela indodakazi yabo ukwelulama okusheshayo. 

Ngokuhamba kwesikhathi kwezwakala ukuthi uDumazile 
uyagula, futhi usebuya kudokotela nasenyangeni. Omakhelwane 
bafika ukuzombona. Indaba yokusuka kwakhe eMbumbulu 
ayibange isaphathwa. Into eyayisematheni nje kwakuyikho ukugula 
kwakhe. Nakuba uDumazile wayegula, kodwa wayengalele phansi. 
Kwakuye kwenzeke ukuba atotobe aye emfuleni ukuyohlanza 
izingubo zakhe. 

Ngelinye ilanga oMaJwara benoMaMpukunyoni, omakhelwane 
bakwaKheswa, badlula emfuleni uDumazile ekhumulile egeza 
umzimba. Baqhamuka kabi engalindele neze. Wathuka sebethi 
thushu nje ngemuva kwakhe, wangabe esakwazi ukufihla 
umzimba. Nabo bashaya sengathi ababonanga lutho. Kwathi 
sebebuqamamana nje, baqala ukuzikhininda. 

“We ntombi kaJwara! Wake wawabona kuphi amabele entombi 
eme njengakamame oncelisayo?” 

“Shiya wena okwamabele! Wake wasibona kuphi isisu sentombi 
esimise okwethuna lengane? Ubengenjena phela lo mntwana.” 

“Kodwa uke wazibona izinqe? Bekuyintshoshovela, ungafunga 

ukuthi yindlovu iyosithela.” 

“Ngoba lo mntwana wayedudule nje, zishonephi izinqe?” 

“Uthi kodwa azingenanga esiswini, zasikhukhumalisa njengoba 

sesiyintaba nje?” Bahleke baze bampansane. 

“Awubheke nje, uMaNdovela usebuya kudokotela 
nasenyangeni; wehlulwa wukubona ingane lena ukuthi ikhulelwe. 
Balokhu bethi ingane iphethwe wumbhulelo. Akukho mbhulelo 
lapha, yisisu lesi.” 


“Kwenziwa yini ukuba umuntu angayiboni eyakhe ingane uma 
seyikhulelwe? Ngikhuluma nje uMaNdovela nguyena ozibona 
kuqala izingane zabantu ezikhulelwayo kule ndawo. Okuxakayo 
nokumangalisayo dade wukuthi yena uyahluleka ukubona le 
mbudlubana yakwakhe. Impela kuyiqiniso ukuthi indlu yegagu 
iyanetha.” 

“Induku ishaya imviki. Sibajwayele abafazi abafana noMaNdovela; 
abafazi abahlala nezingane zabo zikhulelwe zize zizale bengaziboni. 
Umamezala wayefana nse noMaNdovela. Indodakazi yakhe, 
lena eyelama umyeni wami, yabeletha ebusuku kungazi muntu 
ukuthi beyikhulelwe. Wabe eseqamba umzukulu wakhe ngokuthi 
uCashephi, okungukuthi phela besicashe kuphi lesi sisu?” 

“Kodwa ntombi kaJwara, ungeke wakwazi ukuba umlume 
indlebe omunye umfazi?” 

“Ngimqale ngakuphi nje uMaNdovela? Phela ngabe ngiqonde 
ukuzincisha itiye kwakhe.” 

“Abafazi bayavusana kodwa Jwara.” 

“Wothi babevusana. Ungake ulinge namhlanje uthi ingane 
yomuntu ikhulelwe? Angavele ayeke lowo muntu owayenzayo 
adubele kuwena.” 

“Hho…, lafa elihle kakhulu!” 

“MaMpukunyoni, asithule ngoba kuzothiwa sikhininda izindaba 
zabanye nje, ezethu ziyasehlula.” 

“Kunjalo khona Jwara.” Bahamba njalo bezixoxela baze 
bahlukana enhlukanandlela. 

Kuzo lezo zinsuku uMaNdovela wavuka ekuseni waya 
empeshenini ukuyodayisa amahluzo, izicephu, izinkezo, izikhetho 
kanye nezithebe. Wayekuchaye phansi konke lokhu, yena ehlezi 
eduze kwakho. Wezwa esebingelelwa nguMaNyawuse, unina 
kaDayisile. 


“Sawubona we MaNdovela! Awu, siyizwile indaba yakwakho 
ntombi!” 

“Awu yebo! Cha kunjalo khona. Ubambekile yena umntwana. 
Ehhe.” 

“Awu bandla, uthole mntwana muni uDumazile?” Avele 
asangane ukusangana lokhu uMaNdovela. 

“Umntwana obenzenjani?” Bese kuba yima ethuka 
uMaNyawuse ukuthola ukuthi inkulumo yakhe iyashayisana 
nolwazi abanalo abakwaKheswa. 

“Cha MaNdovela, kufike uyise kaDayisile evela eThekwini 
waxoxa ukuthi utshelwe ngabantwana bakwami, laba abebefunda 
nendodakazi yakwakho, ukuthi icishe yabelethela esikoleni. 
Mathishelakazi lawo asizile ngokuba nesibindi ukunqanda isimo!” 

“ Awu Nkulunkulu! Ungilahlelani na? Ngizokuba yini 
nguNozulu?” 

Wathi lacu, waqoqa konke ayekuchaye phansi, wangena 
indlela ngaso leso sikhathi esephikelele ekhaya. Ababehlangana 
naye endleleni uMaNdovela, babengakholwa kahle ukuthi nguye 
lowayana. Wayehambisa okomuntu onomsangano ngempela. 

Wathi efika nje ekhaya uMaNdovela, waqonda ekhishini lapho 
kwakuhlezi khona indodakazi yakhe. Akabange esaphozisa maseko 
kodwa wakhwela wadilika: 

“Awu Dumazile! Ukhulelwe? Awu mntanami, kodwa manyala 
mani lawa owenzayo? Ngizoba yini kuyihlo? Ngitshele, ngizoba 
yini?” Asho akhihle isililo uMaNdovela. Athule uDumazile 
abheke phansi. Kwabe sekubonakala izinyembezi nakuyena 
zigeleza ezihlathini ziyowela ocansini. Aphume uMaNdovela 
eseyohlanganisa uzalo. 

Babuthana ngokuphazima kweso abesimame. Kwafika ngisho 
omakhelwane bezobakhalisa kulesi sehlo. UMaNdovela wabe 
esechaza ukuthi amakhosikazi uwabizeleni. 


“Makhosikazi, kuthiwa ukuzala wukuzelula amathambo, kodwa 
mina angizalanga ngabola amathumbu. UDumazile ungidumazile 
umntanami! Njengoba nimbona nje ubuya nesisu eMbumbulu!” 
Asho akhale uMaNdovela. Wabheka ngasendodakazini yakhe, 
wathi: 

“Dumazile, usithathephi lesi sisu?” Esikhundleni sokuba 
aphendule unina uDumazile, wavele wabathela ngemvula 
yezinyembezi. Kwabe sekuzwakala enye inkosikazi ithi: 

“Udinga ukushaywa phela lona. Uhluleka ukuphendula 
umbuzo olula kangaka, kodwa ebe ekwazi ukwenza into 
ejule kanjena. Ukweyisa phela lokhu. Ngeke thina sidlale le 
nto. Mbambeni makhosikazi simtitinye!” UDumazile wezwa 
elokushaywa, wathula du, wasula nezinyembezi. Wathatha wathi: 

“Nguthisha.” 

“Hawu, ihlazo elingaka! Bewumfunani kodwa uthisha 
mntanami?” Kumangale wonke umuntu endlini. Babuzana ukuthi 
luhlobo luni lukathisha lolo? 

“Uyena lona owangi….” Ahluleke ukuqedela inkulumo 

uDumazile ngenxa yokuxinwa wukukhala. 

“Nguthisha ubani yena lowo?” 

“Nguthisha uMoloi.” 

“Hawu, waze wangilaya uMloyi! Ngizoba yini kuyihlo?” Athule 

uDumazile. Amakhosikazi amphenya isisu namabele. Kwezwakala 
enye ithi: 

“Sesibomvu! Usengayishaya phansi noma nini! Hhawu, 
imikhuba yezingane!” 

UMaNdovela wayibuka indodakazi yakhe seyisiqhunsulile isisu. 
Ngaleli langa uDumazile wayengasibophile isisu njengemihla, 
kodwa wayesidedelile nje. Yingakho-ke nje emihleni kungabanga 
lula kunina ukuba asheshe ambone ukuthi usezithwele. Futhi 
uMaNdovela wayengazitsheli nje ukuthi neyakhe ingane 


seyingaba sesimweni sokukhulelwa ngenxa yokuyethemba. 

“Uhlala kuphi yena lo Mloyi?” 

“Ubehlala ekotishi esikoleni. Ngithe ngishiya kodwa 

ubengasekho lapho.” 

“Ubengasekho eseye kuphi?” 

“Angazi.” Amakhosikazi abukana nje exakekile ukuthi into 

enjena yenziwa njani. 

“Makhosikazi, ake ningiphe ikhambi,” kusho uMaNdovela 
kubonakala nje ukuthi usedidekile. Enye inkosikazi yathatha yathi: 

“Mina ngokubona kwami MaNdovela, bengibona kufanele 
uvuke kusasa ekuseni uqhube uDumazile ayobika isisu lesi. 
Bekungaba kuhle ukuba uhambe nozakwenu uMaMdinsilwa; 

ningamshiyi noMaJwara umakhelwane wakho.” 

Kubonakale ukuthi amakhosikazi ayavumelana. 

“Niqikelele ukuthi aniyi nje ukuyolanda inhlawulo kuphela, 

kodwa nifike nifune namazolo kanye nomgezo wezintombi,” 
kusaqhuba yena umame. 

“Uthi kodwa izifundiswa ziyawazi wona amazolo nemigezo 
yezintombi?” 

“Cha phela Jwara, niyozichazela izifundiswa lezo ukuthi nina 
nivuke ekuseni ngovivi nabhula amazolo niyolanda inhlawulo. 
Kubalulekile-ke ukuba amazolo akhishwe. Nisichazele isifundiswa 
ndini leso ukuthi izintombi zakule ndawo zithukekile, ngakhoke 
kufanele zigezwe.” Amakhosikazi avumelana ngalo mbono. 
OMaNdovela benoMaMdinsilwa kanye noMaJwara bavumelana 
ngokuthi ukusa sekuyobonwa yibo. Bahlakazeka. 

Ngenkathi amakhosikazi ehlakazeka, umnumzane uKheswa 
wayeza nganeno, egcakela eqeleni elingaphesheya kwakwakhe. 
Wawabona amakhosikazi lawa kodwa waxakeka nje ukuthi 
umkakhe usevule umdlalo uFafi yini emzini wakhe! Nakuba 


wayethe ukuthintathinta kancane ezinyembezini zenkosazane, 
kodwa umqondo wakhe wawungaphazamisekile. Wayekubona 
kahle konke okwakwenzeka. Wakhabuzela waze wayofika ekhaya 
kwakhe. 

UMaNdovela wayesanda kungena ekhishini, kade eqeda nje 
ukukhipha amanye amakhosikazi, ngenkathi kungena umyeni 
wakhe. UNozulu wathi efika, engakahlali naphansi, wayethatha 
ethi: 

“MaNdovela, bebezofunani labaya bantu ebebelapha?” Aqale 
athule uMaNdovela engazi ukuthi uzoluqala kanjani lolu daba. 
Wabuye wacabanga ngokushesha ukuthi ukuthula ngeke kwamsiza 
ngalutho, wabe esethi: 

“Ngicela uhlale phansi Nozulu ngikuchazele.” Nempela 
umnumzane uKheswa wathatha isigqiki sakhe wahlala phansi 
ngasensikeni. 

“Yise kaDumazile, wozakwethu kanye nomakhelwane laba 
abebekade belapha.” Athi ukuthula kancane uMaNdovela. 
Umnumzane uKheswa aqhwaye ilahle eziko, bese okhela inqawe 
yakhe. Ayidonse kabili kathathu bese ethi: 

“Ngilalele.” Avele asikhihle isililo uMaNdovela. UDumazile 
waphuma ephaphatheka naye endlini yakhe, waqonda ekhishini 
efuna ukubona ukuthi unina uhayiza nje ngakube udliwa yini. 
Wathi gagaga wazithela kuyise. Akabange esaphozisa maseko 
umnumzane uKheswa kodwa wathatha wathi, “Dumazile, 
kwenzenjani kunyoko?” NoDumazile futhi wenza lokho okwabe 
kwenziwa ngunina, naye wasikhihla. Umnumzane uKheswa 
waxakeka nje ukuthi kwenzenjani emzini wakhe. Waphumela 
phandle esafuna ukuyobuza kwamakhelwane wakhe ukuthi bona 
abanalo yini ulwazi ngale nsambatheka yakwakhe. 

UMaJwara wayesesizwile isililo esabe siqhuma phezulu 
kwaKheswa. Waphuma ngokushesha kwakhe ukuyokuzwa ukuthi 
ngakube uDumazile usale wavelelwa yini? Wathi ethi thushu 


ebaleni, wahlangabezana nomnumzane uKheswa. 

“Yini Nozulu, kwenzenjani makhelwane?” kubuza uMaJwara 
ngokwethuka okukhulu. 

“Nami bengithi ngizobuza kwakho ukuthi awunalo yini ulwazi 
lokuthi kwenzekeni kwami. Ngithe ngithi ngiyabuza kuMaNdovela 
ukuthi leya nkumbula yabantu ebeyilapha kwami beyizofunani, 
wavele wangithela ngemvula yezinyembezi. Ngithe noma ngithi 
ngiyabuza endodakazini yami, nayo futhi kwayileso, yangithela 
ngazo.” 

“Cha makhelwane, yehlisa umoya Nozulu. Ehhene, yehlisa 
umoya bandla ngiyakuncenga.” Athele phansi umzimba 
umnumzane uKheswa, alalele. Athi ukuthula kancane uMaJwara 
esacabanga ukuthi uzoyiqala kanjani indaba yabantu uma bona 
ibakhalisa. Wabe esethatha ethi: 

“Indodakazi yakho ikhulelwe. Kusasa siyovuka ngovivi 
siphelekezele uMaNdovela ukuyiqhuba ukuyolanda inhlawulo 
eMbumbulu.” 

Kwathi xhifi, kwathi fithithi enhliziyweni kamnumzane 
uKheswa. Wezwakala esebhovumula ethi: “Umithi, unondindwa?” 
Aphimise amathe phansi uKheswa ukukhombisa ukuthi 
uyasenyanya isenzo sendodakazi yakhe. Kwathi akadumele induku 
aqonde kubona bobabili afike ababhambabule ngayo, kodwa 
wabuye wacabanga ngomonakalo ongase wenzeke. Usakhumbula 
kahle ngelinye ilanga eshaya umkakhe maqede waquleka waze 
waphaphama esibhedlela. Wazwakala esethi: 

“Uze utshele uMaNdovela ukuthi ngithe akolibamba lingashoni. 
Angidlali mina. Kungakuhle basale sebeqhubana baqhubekele 
phambili. Angibafuni nokubabona kulona kababa umuzi.” 
Washingila, wadlwathizela eseqonde endlini yabo yokulala. Wathi 
efika nje wayevula isicabha, wangena. Akazange ayikhumule 
i-ovaloni ayeyigqokile, kodwa wangena nayo engutsheni. Inhliziyo 
yayibila kuthi ayiphume ngomlomo. 


UMaNdovela benendodakazi yakhe babesalokhu bekhala 
ngenkathi kungena uMaJwara ekhishini. Wazama ukubathulisa, 
wabanxusa ukuba bayolala kwakhe. Wababonisa ingozi eyayingase 
ibehlele uma belala lapha ekhaya kwakhe uMaNdovela. Baqoqa 
masinyane izingubo zokugqoka kanye nokunye ababeyokudinga 
phambili. Ngenhlanhla enkulu imali yayisemshuqulweni ekhanda 
kuMaNdovela. Baphuma belandelana sebeya kwaMaJwara. 

Balala bengalele ebusuku bethatha bebeka. UMaNdovela 
wayecabanga ngomyeni wakhe, abuye acabange ngoMloyi. 
Wasiqalekisa isikhathi ayekuso. Wafisa sengathi ngabe uDumazile 
akazalwanga. Wayesezibona eyinhlekisa kwamanye amakhosikazi 
nasemphakathini jikelele. Amakhosikazi angazalanga wona 
ayeseqalile ukutshikida ngokuthi ukuzala nokungazali kuyefana 
nje. Wayethi uma eyihlanganisa yonke le micabango, kuvele 
kuthi akazibulale. Kwaze kwathi phakathi kobusuku wezwa 
isithongwane sithi lelele, zaya amasolokohlo. 

Kwathi ngesikhathi sokukhala kwezinkukhu zesithathu, bavuka, 
bageza, bagqoka. Baphuma-ke ukuyolindela ibhasi esitobhini. 
Ngaleso sikhathi ikhwezi lase liphezulu. Akuthathanga sikhathi 
eside laqhamuka ibhasi. Lathi lingama, basho phakathi. Lasuka 
seliphikelele eThekwini lapho babezothola khona amathekisi 
ahambela eMbumbulu. 


ISAHLUKO SESITHATHU 

Kwathi kungena isikole ekuseni, oMaNdovela base befikile 
eZenzele High School eMbumbulu. Uthishanhloko wabangenisa 
ehhovisi lakhe, wayesebatshela ukuba balinde kancane ngoba 
yena wayesaya kothandazisa abafundi. Nempela bangena ehhovisi. 
Bahlala phansi, balinda. 

Uthisha uMoloi wazidlulisa ngasehhovisi likathishanhloko 
ngenkathi eya emthandazweni ehholo. Wayekade embonile 
uDumazile eyongena ehhovisi, kodwa wayengabazi labayo mame 
ayehamba nabo. Wabona kuyisu elihle ukuba azidlulise ngakhona 
ukuze ababukisise kahle. Wathi nhla phakathi ehhovisi, wathola 
ukuthi kanti nabo bagqolozele ngasemnyango. Wabheka eceleni 
njalo, wenza sengathi kukhona umuntu ombizayo ngakulelo cala. 
Kwathi angaqeda ukudlula uthisha, kwezwakala uDumazile esethi: 

“Nguyena-ke lowayana.” 

UMaNdovela wathi lacu, wathi nakanjani uyamlandela. 
Kwasiza uMaJwara owamdonsa ngelokwe wamhlalisa phansi. 
“Kahle MaNdovela bo! Kahle mfazi kaKheswa! Uyabona 

ukuthi uzosishayanisa nabantu bakule ndawo? Yihlazo phela leli 
osufuna ukulenza manje! Asilindele uthishomkhulu kube nguyena 
ozosixhumanisa nalesi sigebengu.” 

“Sengathi nalo thishomkhulu wenza kancane thumashi. 
Yini nje ayihlalele laphayana nezingane?” esho uMaNdovela 
engasacasukile umshuqulo sewutshekile ekhanda; ejuluka bume 


kungathi uphethwe yisifo ihayihayi. Wabuye waqhuba futhi 
wathi: 

“Niyothini uma uthishomkhulu esesifihlile lesi sigebengu 
sakhe?” 

“Siyomangalela yena phela thina. Yinja yakhe lena edle 
amaqanda,” kusho uMaMdinsilwa. 

“Kahleni bo bakithi! Uthishomkhulu akahlangene nakancane 
nemikhuba eyenziwe yilo thisha wakwaMloyi. Thina okufanele 
sikwenze wukuba sifune abazali bakhe ukuze sikhulume nabo,” 
kusho uMaJwara. 

Kwabe sekuzwakala umculo wabafundi ehholo. Babelokhu 
beshintshanisa amaculo. 

UDumazile waphatheka kabi ukubona ukuthi wayengaseyona 
ingxenye yalabo bafundi. Kwathi ngesikhathi beqala iculo 
elalivame ukuqalwa nguyena, wavele wachiphiza izinyembezi. 

“Yehheni bo! Unani lona osevukwa wumunyu? 
Wawusiyekelani isikole uma kanti wawusasithanda? Ngiyabuza?” 
kusho uMaNdovela efile wukucikeka. Kwathi bangaqeda 
abafundi ukucula, bathandaza. Uthishanhloko wabeka izeluleko 
ezinohlonze kubafundi, wenza nezimemezelo. Baphuma ehholo, 
baqonda ezindlini zabo zokufundela. Othisha balandela nabo 
ukuyofundisa abafundi. 

Uthishanhloko yena waphuthuma ehhovisi lapho ayekade 
eshiye khona abazali belindile. 

“Asibange sisabingelelana kahle. Sanibonani!” 

“Yebo sawubona!” Besho kanyekanye. 

“Mina nginguMzobe, uthishomkhulu waso lesi sikole.” 

“Thina singabakwaKheswa eMzimkhulu.” 

“Awu, oNozulu ngabantu abangenza umuntu! Ngathatha 
khona kwaKheswa!” Asho uthishanhloko asukume abambe 


ithambo, ahlale phansi endaweni yakhe. 

“Wathatha kwaKheswa kuyiphi indawo?” 

“EMgwenya, ngaphansi kwentaba iNgilanyoni. Niyayazi leyo 

ndawo?” 

“Cha! Ikuphi yona iNgilayenyoni?” 

“IseMid-Illovo.” 

“Nayo iMidilova leyo siyizwa ngendaba. Siyathokoza-ke 
mkhwenyana,” kusaqhuba yena uMaJwara. 

UMaNdovela yena wayebukeka engungununu nje. 
Ukubingelelana lokhu wayekubuka njengento engenamsebenzi 
walutho; into echitha isikhathi. Wayesejahe kabi ukuba 
kungenwe odabeni. 

“Pho ekuseni kangaka nisihlasele ngani kodwa?” 
uthishanhloko ebuza ibhasi libhaliwe. Wayembona kahle phela 
uDumazile ukuthi nguyena lona ayesanda kumxosha esikoleni. 
UMaJwara wahlala amagqoza odabeni. 

“Thishomkhulu, silethe lo mntwana ukuba azokhomba uthisha 
owammekezayo. Ngenhlanhla enkulu umntwana usesikhombisile 
yena lowo thisha. Udlule wathi pheshe phambi komnyango 
lapha.” Aqale adideke uthishanhloko ukuzwa ukuthi kanti 
umkhuba usekhaya. UMaNdovela wabe eseyiqala ukusuka 
nokuhlala indaba. Uthishanhloko wayelalele, ebukeka edangele. 
Kwathi angaqeda ukuchaza uMaNdovela, uthishanhloko 

wathatha wathi: 

“Ngubani yena lo thisha owenze amanyala anjena?” 

Kwaphendula uMaJwara ngoba uMaNdovela wayesasula 

izinyembezi ezase zigcwele amehlo. 

“Bathi ngubani, bathi nguMloloyi!” 

“O, cishe nguthisha uMoloi! Eyi uyangihlupha lo thisha! 

Ngikhuluma nani nje uyafika, kade enyamalele izinyanga ezimbili 


zonke. Bengisathi ngizombizela umhlangano womkhandlu 
owengamele isikole ukuba bamyale. Akukapholi maseko, nakhu 
nani seniyafika futhi. Angazi ukuthi yinto engizoyithini lena. 
Angazi impela.” Asho aze anikine ikhanda, achaye nezandla. 
Kubonakale ukuthi uyahlupha ngempela lo thisha. Aqhube athi: 

“Ake nginibizele yena ukuze azoziphendulela.” Asho 
asukume uthishanhloko, abuke oqwembeni olulenga odongeni 
lapho kunohla khona oluhleliwe lokulandelana kokungena 
kothisha ukuyofundisa emakilasini. Wathola ukuthi uthisha 
uMoloi kwakufanele ukuba abe sekilasini okwakufundela kulo 
uDumazile. Waphuma maqede waqonda khona. 

Ngenkathi engena ekilasini uthishanhloko, akazange amfice 
uthisha uMoloi. Wathi uma ebuza kubafundi ukuthi ukuphi 
uthisha, bathi abamazi futhi bathi akazange angene ekilasini 
labo. Waphuma engena emakilasini uthishanhloko, kodwa lutho 
ukutholakala uthisha uMoloi. Kwathi noma ebuza kwabanye 
othisha ukuthi abazange yini bona bambone, nabo balandule 
impela. Kwahlulekwa ngisho sekuyobhekwa ekotishi, kodwa do 
ukutholakala. Kwathi ngesikade isikhathi kwaqhamuka umfundi 
owayesanda kufika nje wathi umbonile uthisha uMoloi egibela 
ithekisi elibheke eSiphingo. Kwazimuka ikhanda kuthishanhloko. 

“Mh, useshaye wachitha ebalekela la mahlazo akhe! Ayikho 
kodwa impunga yehlathi.” 

UThishanhloko wabuyela ehhovisi lakhe ukuyobikela abazali 
bakaDumazile ngalesi simanga. 

“Indaba ithi ingaba nkulu ingazekeki! Uthisha uMoloi 
akasabonwa nangalukhalo. Sengimbheke yonke indawo kodwa 
lutho ukumthola. Kuyacaca ukuthi igazi limtshelile, washaya 
utshani.” 

“Awu Nkulunkulu wami, bengivele ngishilo kodwa! Uyabonake 
MaJwara? Akasekho lo muntu!” 

“Yehlisa umoya MaNdovela. Yehlisa umoya mfazi kaKheswa. 


Uyabona manje akusafuneki ukuba sixhamazele. Kufanele ukuba 
lolu daba siyolwethula emaphoyiseni ukuze siboshwe isigebengu 
lesi.” UMaNdovela naye abone ngaso linye noMaJwara. 
Akabanga esachitha sikhathi, wathatha wathi: 


“Thishomkhulu, sizithola siphoqekile ukuba siyobika 
emaphoyiseni. Ayikho futhi enye indlela. Sukumani sihambeni 
makhosikazi!” Asho maqede bathi lacu. 

Kuthe sebeyophuma ngomnyango, kwezwakala uMaJwara 
ethi: 

“Ikuphi yona ishantshi-hhovisi kule ndawo?” 

“Yithani nginikhombise.” UThishanhloko esho esukuma. 
Waphumela phandle, wakhomba ngomunwe wathi: 

“Niyawubona lowaya mgwaqo osithela kuleliya cholo? 
Niyohamba ngawo njalo nize nithole impambanamgwaqo 
ngalena. Niyothatha umgwaqo wangakwesokudla, nihambe 
ngawo njalo. Kuyothi uma seniphambili impela, niyolubona 
uphawu lwasemaphoyiseni, bese niyangena.” 

“Siyabonga!” Bangena indlela. 

Aholobha-ke amakhosikazi ngomgwaqo. Wawulokhu 
ubabizile nje notalagu lulokhu luthi ngibambeni phela. 

“Unonya kodwa lo mkhwenyawenu MaNdovela. Usengaze 
asidedele sihambe phansi indlela ende kangaka!” kusho 
uMaJwara. 

“Awungiyeke wena ngalowo. Mina ngibona befana nje 
noMloyi.” 

“Akanabo ngempela ubuntu. Bekufanele asithi shwi nje 
ngemoto. Yinde kabi phela le ndlela ngezinyawo!” UDumazile 
wayengasathandi lutho, esebathazela kuhle kwekewu. 

“Hawu, nantuya uphawu lwasemaphoyiseni! Sesifikile!” 
Sekusho uMaMdinsilwa. 


Dukuduku bafika. 

“Sanibonani bomama!” kubingelela iphoyisa ngomoya omuhle nje. 

“Yebo sawubona mntanami!” kuvuma uMaNdovela ngomoya 

okhathazekile. 

“Omama singathi bakhala ngani?” 

“Mntanami, sizobopha uthisha uMloyi ofundisa eZenzele. 

Uyazenzela nje ezinganeni zethu. Wakhulelisa umntwana wami 
lo.” UMaNdovela esho ekhomba indodakazi yakhe. 

“Ineminyaka emingaki indodakazi yakho le?” 

“Iminyaka cishe yevile emashumini amathi.” UMaNdovela 
emisa iminwe emibili. 

“Ngakube mhlawumbe uthisha wayibamba ngenkani yini 
indodakazi yakho we mama?” 

UMaNdovela aphendukele ngasendodakazini yakhe, wathatha 
wathi: 

“Phendula wena!” esho ngokufutheka. UDumazile wanikina 
ikhanda ukukhombisa ukuthi akabanjwanga ngenkani. 

“Senike nambikela uthishomkhulu waseZenzele?” 

“Sivela kuyena sikhuluma nawe nje.” 

“Utheni yena?” 

“Naye uvele waxakeka nje ukuthi le ndaba uzoyenza njani. 
Yingakho nje sibone kufanele ukuba size kwabomthetho.” 

“Lalela-ke we mama. Sengathi sizokuba nenkinga lapha. 
Uthisha akazange ayibambe ngenkani indodakazi yakho. 
Ngaleyo ndlela asikwazi ukumbeka icala lokudlwengula. Thina 
bantu bomthetho asingeni ezindabeni zabantu abathandanayo 
uma konke abakwenzayo bekwenza ngesihle, ngothando 
nangokuvumelana bebambisene. Thina singena uma sekukhona 
ingxabano, umbango kumbe ukungavumelani ngokuthile. 


Ngasohlangothini lwethu thina njengamaphoyisa, akukakabi 
bikho okusidingayo kulolu daba.” 

Abukane amakhosikazi engaqondi kahle ukuthi umngqayi 
uthini. Iphoyisa libone ukuthi omama laba badidekile, bese 
liqhuba lithi: 

“Uma wena mama ukholelwa wukuthi uthisha kufanele 
aboshwe, ngiyakuvumela nami, kodwa nendodakazi yakho 
ngokunjalo kufanele iboshwe.”Wahlahla amehlo okwenkomo 
izohlatshwa uMaNdovela. 

“Cha phela we mama, uthisha kanye nendodakazi yakho 
banephutha elifanayo. Laba bantu bobabili abaphulanga nje 
umthetho wakuleli zwe kuphela, kodwa baphule omunye 
wemithetho emikhulu eyashaywa yiNkosi yamakhosi kuMose. 
Yingakho-ke nje kufanele baboshwe ngendlela efanayo. Thina 
asisebenzi ngomthetho obukhali nganxanye njengomthetho 
wasezweni limbe lapho owesifazane ezithola ebhekana nobunzima 
bokukhandwa ngamatshe aze afe uma nje ezithola ekhulelwa 
engashadile ngoba kuthiwa uphingile, kodwa ube ungezwa lutho 
olushiwoyo kumbe olwenziwayo kowesilisa obekade ebambisene 
naye ekuphingeni. Thina-ke bomthetho sithi kufanele baboshwe 
bobabili njengokuvumelana nokubambisana kwabo ukuya ocansini 
baze bakhiqize umuntu bengashadile.” 

“Hhayi kanti mntanami, awume siyoluthathisela kuyise 
womntwana lolu daba.” Baphuma belandelana. 

Kwathi sebesemgwaqweni omkhulu, babonisana. 

“Cha MaJwara, bengibona ukuthi nina ninoMaMdinsilwa 
gibelani nigoduke. Ehhe. Mina noDumazile sizodlula 
kwaMpanza, lapho kade ehlala khona, ukuyothatha izimpahla 
ezasalayo. Mhlawumbe siyogoduka kusasa.” 

“Kuyiqiniso khona MaNdovela, yiqiniso lelo. Ngeke silokhu 
sihlezi sonke lapha singasenzi lutho; kanti nakho nje ukuhlala 
lapha kuyizindleko.” Akuphelanga sikhathi esingakanani bemile, 


laqhamuka ithekisi, basho phakathi. Labathatha lashosholoza nabo 
njalo laze layobalahla eThekwini lapho babezothola khona ibhasi 
elihambela kwelakubo eMzimkhulu. UMaNdovela benendodakazi 
yakhe bewusa umgwaqo njalo baze bafika kwaMpanza. 

UDumazile waphathwa ngamahloni ngenkathi befika 
kwaMpanza. Wayengazange abatshele iqiniso ngenkathi 
ehamba lapha. Nokho wazithola ephoqekile ukuba abazise 
abakwaMpanza ngonina. Nabo bandla bajabula kakhulu 
ukubona unina kaDumazile. Bafisa ngisho nokubeka amazwana 
ngoDumazile. 

“Nathi besihlezi kahle nendodakazi yakho. Beyingeve 
ihlonipha! Sayitshela ifika nje lapha ukuthi umthetho wethu 
asibafuni abafana abazolokhu begcalugcaluza phakathi komuzi 
wethu. Nokho bandla wasihlonipha umntwana. Wayeze 
azithele hulukuqu nje ngezimpelasonto ntambama aze abuye 
ngoMsombuluko ekuseni. Nalapho futhi wayefika yedwa 
engalandelwa mpukane; azithathele izincwadi zakhe aqonde 
esikoleni. Impela singofakazi bokuthi wayengabalethi lapha 
abafana.” 

UDumazile wayengasazi nje ukuthi uzoyinqamula kanjani le 
nkulumo, eseswele umgodi wokucasha. UMaNdovela wayilandake 
indaba. Bathuka kabi abakwaMpanza ukuzwa ngesimo 
esingesihle sikaDumazile. Bamduduza. 

“Sekwajika kwaba yifashini nje ukukhulelwa 
kwamantombazane. Intombazane engakaze ikhulelwe yona, iye 
izibone sengathi ayizali. Kudingeka sikwamukele lokho njengoba 
kunjalo. Kuzofanela uma esekhululekile uDumazile, alushiye 
kuwena usana aphindele esikoleni. Maningi kabi amantombazane 
angamagqinkehli ezikoleni, kuzokube kungaqali ngengane yakho.” 

“Wu…, sengibona ntombi kaNdovela! Ngenzeni, ngiphathe 
usana? Sesayeka thina ukuthola abantwana sinoyise kaDumazile. 
Ngakho-ke akekho omunye umntwana oyophinde agonwe yilezi 


ezami izandla.” Bahleke abakwaMpanza, bese bezixoxela nezinye 
izindaba. 

Ngenkathi uthishanhloko waseZenzele High School esele 
esikoleni, wabona kufanele ukuba ahlanganise othisha ukuze 
abazise ngodaba lukathisha uMoloi. Wabanxusa ukuba 
bahlanganele ehhovisi lakhe ngesikhathi senhlabakhefu yokugcina 
yosuku. Nempela kwaba njalo. Kwathi bangagcwala ehhovisi 
lakhe, wavala isicabha, wathatha wathi: 

“Mathishela, nizongixolela impela ngokuba nginithathele 
isikhathi senu sokuphumula. Ngiyazi ukuthi yisikhathi senu sokudla 
lesi, kodwa ngibona kubalulekile ukuba sihlanganise amakhanda 
sibhunge.” Kuthule kuthi cwaka ehhovisi. Othisha babexakekile 
nje ukuthi kwenzenjani uthishanhloko wababizela emhlanganweni 
ophuthumayo ongenaluhlelo lwezinto okuzokhulunywa ngazo. 

“Ngiyathemba ukuthi niwabonile amakhosikazi amathathu 
abelapha ehhovisi lami ekuseni ehamba nentombazane.” Bavume 
othisha. 

“Lawo makhosikazi abeqhuba umfundi walapha osesiyekile 
isikole ngenxa yokuganga komunye wozakwenu. Umfundi lowo 
uthi wakhuleliswa nguthisha uMoloi. Ngenxa yokungatholakali 
kwakhe uthisha ukuba aziphendulele, omame laba sebeze 
baphoqeka ukuyobika kwabomthetho. Ngakube ukhona phakathi 
kwenu obenolwazi lokuthandana kukathisha uMoloi nomfundi?” 
UMemu Mpungose waphakamisa isandla.UThishanhloko 
wamgunyaza ukuba akhulume. 

“Thishomkhulu, besinalo ulwazi lokuthandana kukathisha 
uMoloi noDumazile. Ngiyathemba ukuthi uthishomkhulu 
uzokhumbula ngenkathi sifika lapha ehhovisi sinoMisi Hlophe 
sihamba naye uDumazile.” Avume uthishanhloko. 

“Thishomkhulu, asithandanga thina ukugeqa amagula 
singemuki. Esabona kubalulekile nje kwakuwukuzinquma 
amakhanda sizishiye. Ukungena shi ezindabeni zabantu 


thishomkhulu kuyahlupha. Ugcina nawe sekuthiwa fakaza 
ngokukhulelisana kwabo kade ungekho ngenkathi begila leyo 
mikhuba. Lokho-ke kuyinto ebucayi kabi futhi nengathandeki 
ukufakaza ngayo. Kwakungelula-ke ukuba kube yithina esasizosho 
ukuthi nguMoloi owakhulelisa uDumazile. Ngiyabonga.” 

Wathula kancane uthishomkhulu. Wathatha wathi: 

“Nokho ngiyabonga bothisha ngokuqaphela kwenu nakwazi 
ukubona izambane elibolile esakeni. Ngiyathemba ukuthi nami 
ngathatha isinqumo esifanele sokuba ngilikhiphe izambane 
esakeni lingaze libolise amanye. Lesi kwakungesona nje isinqumo 
sami sakoMzobe, kodwa kwakuyisinqumo esathathwa ngabazali 
behlangene emhlanganweni ngonyaka odlulile. Amaminithi 
alowo mhlangano nginawo akhona. Isinqumo sabazali 
ngisihlonipha kakhulu. Lesi sinqumo bafinyelela kusona kunzima 
kakhulu, isikole sisehlazweni elinyanyisayo. Ngiyathemba 
nisakhumbula bothisha ukuthi kwakwenzekeni.” Bavume othisha. 
UThishanhloko waqhuba wathi: 

“Ngithanda ukuninika izwi eliyisexwayiso bothisha. Uma 
abazali belethe izingane zabo lapha esikoleni, basuke bezilethele 
ukuba zizoqeqeshwa ngokwemfundo, hhayi imikhuba. Thina 
singabazali lapha esikoleni. Akukhathaleki noma ubukeka 
uyingane kangakanani ngenxa yokushesha kwakho ukungena 
esikoleni, iqiniso wukuthi wumi endaweni yomzali. Yiba 
ngumzali-ke thisha. Umzali wangempela uyayinakelela futhi 
ayithande ingane yakhe. Uyithanda ngothando lobuzali. 
Uyayikhulisa, ayikhombise indlela enhle ebheke ebudaleni.” 

Athi ukuthula kancane uthishanhloko esafuna ukubona ukuthi 
le nto ayishoyo iyayithola yini indawo. Kubonakale abanye 
othisha besilisa begwajaza sakukhophoza. Aqhubeke futhi 
uthishanhloko: 

“Umphakathi ulindele ukuba senze umsebenzi wokufundisa 
abantwana babo ukuze babe ngabaholi abaqotho bakusasa. 


Thina kufanele siziphathe kahle, sibe yisibonelo esihle kubantwana. 
Uthisha uMoloi akakwazanga ukusimela kahle njengothisha 
esikoleni. Mina, njengothishanhloko wakulesi sikole, ngiyaphoqeka 
ukuba lolu daba ngilubikele amalungu omkhandlu owengamele 
isikole. Sekuyiwona-ke ayokhipha umhlahlandlela. Ngiyabonga, 
seningakhululeka.” Basukuma othisha, baphumela phandle. 

Ngakusasa ekuseni uMaNdovela wavuka waphikelela 
khona esikoleni. Uthishanhloko wamngenisa ehhovisi lakhe. 
Babingelelana, baphilelana. UMaNdovela wake wangabaza 
ukuxoxela uthishanhloko ngohambo lwasemaphoyiseni, kodwa 
wabuye wabona kufanele ukuba axoxe ngoba uthishanhloko 
wayeyogcina ebuzile. 

“Nathi sifikile emaphoyiseni izolo. Ngingathi nje sihambe 
kahle.” 

“Awu, kube kuhle-ke.” Sekwenanela uthishanhloko. 

“Bese ngithi-ke angizobheka ukuthi ubengakabuyi yini 
uthisha?” Aqale axakeke nje uthishanhloko ukuthi uma udaba 
selusezandleni zabomthetho, pho usadingeka ngani yena 
ukuzifunela uThisha. 

“Ubengakafiki. Futhi angithembi ukuthi uzosheshe abuye 
ngenxa yokwesaba amanyala awenzile. Lesi senzo sakhe sesize 
sahlukumeza ngisho abafundi emakilasini. Ngikhuluma nje 
abafundi bahlezi dengwane. Kwamina lo sengiyaphoqeka ukuba 
ngimthathele izinyathelo ezinqala. Yisizwe lesi asibulalayo. 
Ngikhuluma nje amalungu ekomiti asefikile ukuzobhunga ngalo 
thisha. Ngiyathemba ukuthi isinqumo esizothathwa ngesokuba 
kubizwe umhlangano wabazali.” Bavalelisana, bahlukana. 

UMaNdovela wathi ephuma ehhovisi, wayeselindelwe 
ngabantwana bakwaMpanza phandle. Kwaba wukumbona nje 
uMaNdovela, izingane zathi: 

“Uthe umama asizokulanda. Uthe ubophuthuma ngoba 


uDumazile uyapaquza ekhaya.” UMaNdovela wafunda 
kwezakhe ukuthi kwenzenjani. Wakhabuzela ewusa umgwaqo 
waze wayofika kwaMpanza. Amakhosikazi ayesegcwele ebaleni. 
UDumazile wayesenqaphaza ngekhanda wena owabona 
imamba ibhajwe kwesingezansi odakeni. Amakhosikazi 
ayezimisele ukuwenza wonke umsebenzi wabahlengikazi. 
Ekugcineni kwatholakala ukuthi ayingangawo, umsebenzi udinga 
ochwepheshe abawufundelayo. Babe sebeqasha isigeqevana 
seveni lakwamakhelwane ukuba limphuthumise esibhedlela 
eMshiyeni. Ngokuphazima kweso labe selifikile. Wehliswa, 
waphuthunyiswa egunjini labantu abanjalo. 

UMaNdovela akaphindelanga emuva neveni, kodwa wahlala 
emabhentshini asesibhedlela elindele ukubona isiphetho. Wahlala 
kwaze kwaba yisekuseni. Kwathi sekuzokusa kwafika umhlengikazi 
ezomtshela ukuthi indodakazi yakhe seyikhululekile. Wachaza 
ukuthi ihlinziwe ngoba isimo besisibi kakhulu, umntwana ubemilile. 

“Kodwa nesi mntanami, angeke wangivumela ukuba 
ngiyombona umntanami?” 

“Ngeke ngakuvumela mama, uxole. Usewodini labantu 
abagula kakhulu, akekho neze esimweni sokuba angabonwa. 
Udokotela uthe kufanele anikezwe ithuba elanele lokuphumula 
ngoba umqondo awukabuyi kahle.” Lumshaye kakhulu uvalo 
uMaNdovela. Wacabanga ngesimo umntanakhe angaphansi 
kwaso. 

“Cha nesi mntanami, nami ngingumfazi nje, noma ngakube 
ukusiphi isimo umntwana ngingambona. Ehhe, akulutho nje.” 

“Mama, ngeke ngikwazi ukuphula isinqumo nomthetho 
kadokotela. Phela ngabe sengifuna ukuzixoshisa lapha 
esibhedlela.” 

“Uthole mntwana muni kodwa umntanami?” 

“Intombi.” 


“Awu Nkulunkulu onamandla, uyingcwele Simakade! 
Ngiyabonga nesi mntanami. INkosi ikubusise. Sengizosala 
sengilinda khona lapha emabhentshini kuze kuse.” Umhlengikazi 
wasuka esephindela emsebenzini wakhe. 

Ngokuhamba kosuku uMaNdovela wavunyelwa ukuba 
ayobona indodakazi yakhe. Wayifica iwubhaca embhedeni, 
ingakwazi ngisho ukunyakaza. Yayithi uma ikhwehlela nje kube 
sengathi kuthunukala umzimba wonke. Ukukhuluma kukodwa 
kwakuba yinkinga. UMaNdovela wazama ukuphenya ingubo 
kancane efuna ukubona umthungo. Nakuba engakwazanga 
ukuwubona kahle ngenxa yamabhandishi, kodwa akawuvalanga 
umlomo. Wabuka, wabona nje ukuthi ingane yakhe bacishe 
bayihushula amathumbu. Waguqa eduze kombhede, 
wathandaza. Kwathi angaqeda, wacela kumhlengikazi ukuba 
abone usana. Nempela kwaba njalo. 

Kwathi efika ezinganeni uMaNdovela, umhlengikazi 
wamkhombisa-ke ingane yendodakazi yakhe. Wasibuka bandla 
isibutubutwana sizilalele, silokhu siphefumula kahle nje. 

“Muntu-muntu kama! Ngakube ungubani igama lakho wena? 
O Nkosi yami!” UMaNdovela eteketisa, esho sengathi usana lolu 
luzomphendula. Kubonakale umhlengikazi ephenya ikhadi, wabe 
esethi: 

“NguLerato.” 

“Hawu! Useqanjwe negama? Uliqanjwe ngubani?” 

“Habe, kanti akananina yini? Uliqanjwe ngunina.” Lwamuthi 
heqe uvalo uMaNdovela ukuzwa ukuthi uDumazile usengumama 
womuntu naye. Wayengakaze nje acabange ukuthi konje 
indodakazi yakhe ingake ibe ngunina womntwana. 

“Lisho ukuthini lona leli gama?” 

“Igama layo uyolizwa kahle hle ngonina wayo. Sithe uma 
simbuza ukuthi lisho ukuthini, wathi lisho uthando. Ngamanye 


amazwi igama lomzukulu wakho uNoluthando noma uNontando 
kumbe uThando.” 

UMaNdovela wafikelwa yizinyembezi, wakhala. Umhlengikazi 
wamthatha wahamba naye sebephindela ewodini lapho kulele 
khona uDumazile. 

“Hawu mntanami, kanti bekufanele ukuba uhlinzwe! 
Isigemfunga sentombi engaka! Ulithathephi lona leli gama 
likaLeyilandi oyiqambe lona?” 

“Kwakuyigama likadadewabo kathisha.” Amoyizele 
uDumazile. 

“Woshi bo! Uyamthanda lo thisha. Usungaze uqambe ingane 
ngegama likadadewabo?” Athi uyahleka uDumazile, umthungo 
ungavumi. Akhonkobale. Unina adabuke. 

“Uthe udokotela angase akudedele nini?” 

“Eyi angazi mama. Ngizwe umhlengikazi ethi uthe udokotela 
ufuna ukubona ukuthi izitishi azibhibhi yini. Mhlawumbe 
bayongidedela ngesonto elizayo.” Kwabe sekufika umhlengikazi 
ezotshela uMaNdovela ukuba abashiye ngoba kwase kuzoshaya 
isikhathi sokufika kodokotela. Wavalelisa uMaNdovela 
endodakazini yakhe, waphuma. 

UMaNdovela wagibela ithekisi kulawa ahambela eSiphingo. 
Lafika ngokuphazima kweso eSiphingo, wehla. Wagibela ithekisi 
elihambela eMbumbulu. Wafika kwaMpanza emini yantambama. 
Wabaxoxela ukuthi indodakazi yakhe ikhululekile, nokuthi 
ithole mntwana muni. Wagcina ebaxoxelile ukuthi ukukhulelwa 
kukaDumazile kwadala isimo esimuncu emndenini wakhe. Washo 
nokuthi ulwandle walushiya lugubha amagagasi ekhaya. Nalesi 
sikhathi asesihlale lapha hleze senezele olakeni lomyeni wakhe. 

“Mhlawumbe ngiyomfica esezihilele ngentambo uyise 
kaDumazile.” 

“Wayethukuthele kakhulu yini?” kubuza inkosikazi kaMpanza. 


“Kwakungekhona ukuthukuthela komuntu lokhuya, 
kwakuyisimanga!” 

“Kuzofanela uphuthume ekhaya ukuze…” 

“Nami ngifikele lokho. Bengithi angizonazisa ukuthi 
sengiyindlela. Kufanele ngithathe ibhasi lokugcina lantambama 
ngithi hulukuqu ngiyobheka uyise kaDumazile.” 

“Lisuka ngasikhathi sini eThekwini?” 

“Elokugcina lisuka ngofayifi ntambama.”

 Babuka iwashi elalilenga odongeni, babona ukuthi ngeke 

esalifica ibhasi. 

“Namathekisi akhona, kodwa amba eqolo. Imali ayanele 
kahle. Yasebenza kakhulu mzukwane siqasha imoto ukuhambisa 
uDumazile esibhedlela. Enginayo manjena ngingahamba, kodwa 

ngingeke ngikwazi ukubuya.” 

“Uyokunika eyokubuya uyise kaDumazile.” 

“Isimo esahlukana ekusona angiboni ukuthi angakwazi ngisho 
ukungibheka lokhu.” Inkosikazi kaMpanza yake yacabanga 
ukuthi ambolekele imali kumyeni wakhe, kodwa wabuye 
wacabanga ukuthi uma engasayibuyisi leyo mali uMaNdovela, 
uyokwenzanjani? Wagcina eqhamukile nekhambi. 

“Kuzofanela usale usuyilinda indodakazi yakho ize iphume 
esibhedlela. Abantu abatetayo abalaliswa isikhathi eside 
esibhedlela eMshiyeni.” NoMaNdovela wabona kanjalo nakuba 
wayengasekho lapha. 

UDumazile wahlala isonto lonke elele esibhedlela. Wathi 
angaphuma, wabuyela khona kwaMpanza. Wamfica unina 
engasenasinqe, eseyindlela. Baqoqa, bavalelisa, bagibela ithekisi 
sebephikelele eThekwini lapho babezothola khona ibhasi 
elihambela kwelakubo eMzimkhulu. 

UMaNdovela benendodakazi yakhe babonisana besesendleleni 


ukuba bafikele kwaMaJwara. Babesaba ukumane bathwale 
amakhanda nje baqonde kwakhe. Babesakhumbula kahle ukuthi 
baphuma kanjani. Ngenkathi befika oMaNdovela, uMaJwara 
wayephandle ethatha izinkuni egoqweni. 

“Hawu, asingeneni endlini masinyane MaNdovela singaze 
sibonwe wonondaba, ngingasho oGagashe!” Bangene bathi 
futhatha phansi esininini sawomame. 

“Sanibonani MaNdovela!” 

“Yebo Jwara!” 

“Awungiphuthume ntombi, nagcina nibonanile nesigebengu 

ndini leso?” 
“Lutho ntombi. Nina nahamba kanjani?” kubuza uMaNdovela 

ebonakala nje ukuthi akathandi ukuba kugxilwe kulolu daba. 

“Nathi sahamba kahle.” 

Wathi qala qala uMaJwara ngasemnyango. Kwathi 

ngokungaboni muntu oseduzane ozayo, wahleka kakhulu. 

“Uzwa ngihleka nje MaNdovela, sengicabanga amanga 
esawahlanganisayo sinoMaMdinsilwa ngenkathi siyotshela uyise 
kaDumazile ukuthi sahamba kanjani eMbumbulu.” Athule 
uMaNdovela ehlahle amehlo elalele. 

“Sathi phela kuyise kaDumazile wena usale wafuna indawo 

yokwakha eMbumbulu lapho bekuhlala khona uDumazile.” 

“Kodwa MaJwara, yishwa lini leli enaningihlolela lona?” 

“Cha MaNdovela, nathi sasenziwa wukuxakeka nje ukuthi 

sizothini kuyise kaDumazile.” 

“Kwakulungile ukuba nikhulume ngesimo enangishiya ngikuso 
MaJwara, hhayi ukuhubhuza amanga. Amanga ayahlupha ngoba 
ahamba ahambe abonakale. Naze nangifaka enkingeni MaJwara 
ngivele ngisobishini.” 

“Eyi saze saziqhatha-ke naleli bhubesi lakwakho! Sizothini nje 


manje kuyena?” 

“Angazi nami. Niyozipholisela….” 

UMaNdovela wabuza ngenhlalo yomyeni wakhe sonke 
lesi sikhathi engekho. UMaJwara wachaza-ke ngobunzima 
obabukhona. 

“Wabika bandla uyise kaDumazile ukuthi ukupheka 
yinto angayejwayele neze. Kwesinye isikhathi nathi besike 
simhambisele ukudla. Khona bese kudabukisa impela.” 

“Umuzi ongasenamfazi phela MaJwara ubonakala 
ngokushesha. Uyise kaDumazile yena, bekufanele asheshe 
abonakale.” 

“Izolo luhlanganile-ke uzalo ukuba kubhungwe ngodaba 
lwenu. Nathi njengomakhelwane besikhona. Bekukhona ngisho 
udadewabo kaKheswa lona owendele kwaNsibanyoni eXobho.” 

“Udaba lwethu lwani MaJwara?” 

“Lolu phela lokuthi senifune indawo yokwakha eMbumbulu.” 

“Ngilalele.” 

“Isiphetho-ke kuvunyelwane ngokuthi uyise kaDumazile 
avuke ngomhlomunye ayonibheka eMbumbulu. Ubezohamba 
nomyeni kaMaMdinsilwa, bese mina ngibaphelezela. Kodwa 
MaNdovela, okwakobani nje ukuziphekela uyindoda?” 

Kwabe sekukhala usana lukaDumazile, baphazamiseka. 
Wakhipha ibele uDumazile waluncelisa. 

“Sesilibele wukucevuza izindaba. Ngumuntu muni bantu?” 

“Intombi,” sekusho uDumazile. 

“Kwakuhle bandla!” UMaJwara wathatha isikhwama sakhe, 
wakhipha amarandi amabili wakhunga usana. 

“Ngiyambongela bo uzakwethu,” sekusho uMaNdovela. 

“MaNdovela, sukumani ntombi nginikhaphe! Ehhe, 


keniyofudumeza umuzi ekhaya.” Basukuma. Bathatha izimpahla 
zabo, baphuma sebebheke kwakhe. 

Ngenkathi oMaNdovela bengena ebaleni, uBahlekile 
weyezihlalele nje nezinye izingane. Kwathi ukuba abone unina, 
weqa amagqanqu ephikelele kuyena. Wasondela maqede 
wabambelela kuyena, wasikhihla isililo. Nonina wabonakala 
esesula izinyembezi emehlweni. Umntwana wayesephelelwe 
yithemba lokuthi unina wayesayophinde abuye. Kwase kudume 
ukuthi uKheswa wabaxosha benoDumazile. Izinyembezi nomunyu 
kwaphenduka intokozo nenjabulo. Bangena endlini, babeka 
phansi izimpahla zabo. Baqala ukudludluzisa izimbiza. UMaJwara 
waphindela kwakhe. 

UKheswa waqhamuka ezinkalweni kungakahwalali evela 
ematshwaleni. Wahlangatshezwa nguBahlekile ngesikhulu isivinini 
lesi. Wathi efika nje wayebambelela kuyena, ezikhuhla ngaye, 
wayesethi: 

“Umama benosisi sebefikile ekhaya.” Kwabonakala uyise 
ethuka kodwa wangaphendula. Wayenqena ukuphawula ngoba 
wayecabanga ukuthi ingane iyamkhohlisa. Bahamba ngokushesha, 
uBahlekile elokhu egxumagxuma ngaphambi kukayise sengathi 
udlala umdlalo umagalopha. UKheswa wayehamba ecabanga: 

“Ngoba kungase kwenzeke ngempela nje madoda ukuthi 
uMaNdovela ukhona ekhaya? Ngizovele ngingabe ngisasho lutho. 
Ehhe, okwakobani nje ukuba yimpohlo?” Bahamba njalo oBahlekile 
noyise baze bafika ekhaya. 

UKheswa wangena ekhishini, wadonsa isigqiki sakhe, wahlala 
phansi. 

“Awu, senibuyile MaNdovela?” 

“Yebo!” esholo phansi. 

“Khona bese ngizwile ngendodakazi ukuthi senifikile. Hhayi-ke 
siyabonga.” UKheswa wabe esecela umkakhe ukuba baye koxoxela 


endlini yabo yokulala. Lwamuthi heqe uvalo uMaNdovela, 
wacabanga: 

“Mhlawumbe le ndoda seyifuna ukuyongiqoba amaphisisi 
nje, kwazi bani?”Wayengaqondi kahle ukuthi umyeni wakhe 
wayekusho ngomoya okhululekile yini lokho. Nokho wama 
isibindi, wamlandela baze bayongena endlini. Kwathi bangahlala 
phansi, uKheswa wathatha wathi: 

Nathi lapha MaNdovela besihlangene izolo. Sibonisene 
siwuzalo ukuthi kufanele ngikulande eMbumbulu. Wukuthi nje 
kwasuke kweqa amazwi nkosikazi ngenxa yentukuthelo.” Athule 
kancane uMaNdovela ebheke phansi. Kuthi ngesikade bese ethi: 

“Ngiyezwa yise kaDumazile. Ngiyabonga uma usuwahoxisile 
amazwi akho. Ngiyabonga Nozulu.”

 UMaNdovela wamlandisa-ke umyeni wakhe ngohambo 
lwaseMbumbulu. Nakuba kwakubuhlungu nokho, kodwa indoda 
yayisibhodlile. 

“Ngubani igama lomntwana?” 

“Batheni konje onesi? O, bathe nguntasika nguLilatho.” 

“Uliqanjwe ngubani umntwana leli gama?” 

“Uliqanjwe nguDumazile. Ugange kabi yena, usekwazi 

ukuqamba ingane naye ebe eyingane!” 
“Lolu hlobo lwegama alwandile lapha ezansi. Ungumhlobo 

muni yena uthisha?” 

“Sengathi ungumSuthu. Ehhe.” 

“O, kusho ukuthi yilaba bakaMshweshwe! Cisho impela. 
Hhayi-ke akulutho phela ngoba nabo ngabantu. Umzukulu 
sengiyomkhunga kusasa.” 

Bathi ukuxoxaxoxa nezinye izindaba. Bathi bangaqeda, 
uMaNdovela wabuyela ekhishini lapho kwakuhlezi khona 
uDumazile. Wamxoxela-ke ukuthi bebexoxani noyise. UDumazile 


wajabula kakhulu ukuzwa ukuthi uyise wayengasabathukuthelele. 
Balungisa ukudla, badla, bahlukana yilowo nayilowo 
eseyozishwatheka egunjini lakhe. Ngakusasa ekuseni, uMaNdovela 
esathi uvula isicabha nje, thushu uMaKheswa evela eXobho. 

“Hawu MaNdovela! Sewubuyile mfazi womfowethu?” 

“Yebo!” esholo phansi ngenxa yamahloni. 

“Ubuye naye uDumazile?” 

“Yebo!” 

“Uphi yena umfowethu?” 

“Usacambalele. Ake ngiyombiza.” 

Asuke angene ekamelweni uMaNdovela bese etshela umyeni 
wakhe ukuthi udingwa ngudadewabo phandle. UMaNdovela 
wabe eseya kovula ekhishini, waphemba umlilo. UKheswa wathi 
ephuma nje endlini, wazithela kudadewabo phandle. 

“Hawu mnta kababa, uJehova unamandla! UMaNdovela 
usebuyile? Ngiyathokoza kakhulu mfowethu. Bese ngibona nje 
umuzi uvalwe thaqa sengathi kufiwe!” Bahamba bexoxa baze 
bayongena ekhishini. UKheswa wadonsa isigqiki sakhe wahlala 
phansi. Udadewabo yena wahlala ocansini esininini sawomame. 
Wathatha wathi: 

“Siyabonga MaNdovela! Siyabonga mfazi womfowethu! 
Awu siyabonga! Bavimbile oSombazwana, oNgenetsheni 
benoQhosheyiphethe. Awu siyabonga!” UMaNdovela wayelokhu 
ethule ebheke phansi. Wabe esesukuma, wathela amanzi 
eketeleni, walibeka eziko. UMaKheswa wabheka ngakumfowabo: 

“Kodwa mina mfowethu ngisola uMaJwara kulolu daba. 
Nguyena lona ocishe wahlakaza umuzi wakho. Yonke imizi 
kuyaxatshanwa, kodwa kubuye kuxolelwane. Uma wena 
wawukhulunyiswa wukuthukuthela, sasingekho nesincane 
isidingo sokuba yena athathe ukuthukuthela kwakho ayokuthi nzi 
kuMaNdovela.” 


Anqekuzise ikhanda uKheswa ekhombisa ukuthi uyahambisana 
nenkulumo kadadewabo. UMaKheswa wabe eseqondana ngqo 
noMaNdovela: 

“Mfazi womfowethu, uboqaphela ngokuzayo. UMaJwara 
ubefuna ukunixabanisa ninoMjanyelwa.” 

“Ngangizothini phela mina uma uMaJwara engitshela ukuthi 
uyise kaDumazile usengilolele imbazo yokungigenca?” 

“Yena wagencwa ngubani ngenkathi eyakhe ingane ibuya nesisu 
ekolishi? Ubefuna ukuba nihlukane ninoMjanyelwa, bese yena 
enzani? Awumboni kodwa MaNdovela ukuthi lo mfazi uyinyoka? 
Uma ungakamboni, asazi! Abahlakaniphile kodwa bathi utshani 
obulele buvuswa ngomlilo.” UMaNdovela waqala naye manje 
ukumbona ngelinye iso uMaJwara, wafikelwa wukungamethembi. 
UMaKheswa walanda-ke ukuthi wayevuke ekuseni kangaka nje 
kwakwenzenjani. 

“Nami bengithi ngizokwenzela umfowethu umphako njengoba 
bebezokuba nohambo lokuyolanda wena MaNdovela kusasa. 
Kuthe uma sekuqediwe ukuxoxa emhlanganweni, kwathiwa 
uMaJwara nguyena ozokwenzela umfowethu umphako. Ngibhoke 
ngakhahlela, ngathi ngeke owakwethu umntwana enzelwe 
nguMaJwara. Igomondela alifukuthe?”Wabe esezikhipha-ke 
izimpahla ayeziphethe ezokwenzela ngazo umfowabo umphako. 
Kwakukhona nesiteki senyama. Wathatha wathi: 

“Sala usushisela umfowethu le nyama MaNdovela ngoba 
uhambo alusekho.” Nempela uMaNdovela wenza njalo. 

Kwabe sekungena uDumazile egone usana lwakhe. 
UMaKheswa walula izandla, uDumazile wamnikeza umntwana. 

“Hawu, kwaze kwakuhle bantu! Insizwa, intombi?” esho 
ekwanga. 

“Intombi,” kusho uDumazile. UMaKheswa wabe 
esephendukela ngakumfowabo: 


“Mfowethu, kuzofanela usale usuhamba khona kusasa 
ukuyolanda isephulo sakho kusashisa nje. Abafowethu 
abebezokuphelekezela kufanele basale sebeyokulandisa inkomo 
yakho. Ehhe Nozulu.” UMaNdovela wabe esexoxa ngobunzima 
obukhona kule ndaba kaDumazile. Athi dedelele uMaKheswa. 
UDumazile wasukuma wenza itiye. Kwathi angaqeda, 
wabanikeza baphuza. Wathatha ingane yakhe kuyisekazi. 

“Woza kumama wakho wena muntu-muntu kama!” esho 
eteketisa. 

“Uma umntwana esethe dlwe kancane, ubokuza 
uzozibambela itoho esitolo sakwami.” Ahleke kancane 
uDumazile, akhumbule futhi ukuthi konje uyisekazi wayekade 
efisile nakuqala ukuba ayohlala kwakhe. 

Kwathi ukuba aqede ukuthwithwa itiye uMaKheswa, 
wasukuma, wavalelisa, waphuma. UKheswa wamkhapha 
udadewabo waze wambeka ngaphandle kwegceke. OMaNdovela 
basala bexoxa benoDumazile. 

“Uyamuzwa-ke futhi uyihlokazi esethi ubofika uzozibambela 
itoho esitolo sakwakhe? Uthini wena kulokho?” 

“Angazi mama. Ngizobona uma uLerato esekhulakhulile.” 
Asho uDumazile kuze kubonakale nje ukuthi useyakucabanga 
ukuya kotohoza. 


ISAHLUKO SESINE 

Ngokuhamba kwesikhathi umntwana kaDumazile 
wayengasakwazi ukusuthiswa wubisi lukanina. Kwase kufanele 
amthengele ukudla kwabantwana ukuze adle asuthe. Nezingubo 
zokugqoka zazingasamlingani, sekufuneka ezinye. Ingane 
yakhe wayeyibona seyihlubule impela. Imikhuhlane yayithe 
chithi saka! Umntwana wakhe wayehlala njalo engaphilile. 
UDumazile wayesedinga imali ethe xaxa ukubhekana nazo 
zonke lezi zindleko. Wabona kufanele ukuba ayofuna umsebenzi 
ukuze akwazi ukubhekana nezidingo zokukhulisa umntwana 
wakhe. Imisebenzi emihle yayingabonwa. Kwakuze kube 
khona imisebenzi yokuxebula amaxolo kawatela emapulazini. 
Kwesinye isikhathi kwakuye kwenzeke ukuba amaNdiya aqashe 
amantombazane okusebenza ezindlini kanye nokusebenza 
ezingadini. UDumazile wayengasakhethe luhlobo lomsebenzi. 
Wayethi inqobo nje uma ewutholile kulungile. 

Ngokuhamba kwesikhathi uDumazile wazijuba wakhuluma 
nonina. 

“Mama, bengicela ukuba ngihambe ngiyobamba itoho ukuze 
ngikwazi ukuthengela umntwana wami izinto azidingayo.” Aqale 
athule nje uMaNdovela esacabanga. Kwathi ngesikade wathatha 
wathi: 

“Mntanami, uthi uyihlo uzovuma kodwa?” 

“Uyongincengela phela mama, ulalise ulimi.” 


“Uthi uyamazi kahle uyihlo wena? Awazi yihlo ngiyakubona. 
Khona-ke uma ekuvumela, ufuna ukuyosebenza kuphi?” 

“Ngingawufuna khona lapha eMzimkhulu mama umsebenzi.” 

“Hawu mntanami! Awufuni ukuyosebenza esitolo 
sikayihlokazi eXobho? Angithi wayaleza kuwena nje ukuthi uma 
uLilatho esekhulakhulile ubofika uzozitohozela esitolo sakwakhe. 
Awusafuni?” UMaNdovela esho ngoba ebona ukuthi indodakazi 
yakhe ayithandisisi kahle ukuya eXobho. 

“Ayi ngeke mama, ubabekazi ugqilazana kabi ngomsebenzi! 
Okwakobani nje ukuvuka ngovivi? Abasebenzi basesitolo baqala 
emasimini bonke ekuseni anduba bayovula esitolo ngehora 
lesikhombisa. Mina mama angiseyena umuntu wokusebenza 
kanzima emasimini. Ngiyathemba ukuthi nawe uyazi ukuthi mina 
sengaba yisikilebha nje.” 

“Uqinisile khona mntanami. Ehhe yiqiniso lelo,” kubeka 
uMaNdovela ekhombisa ukuvumelana nokuzwelana 
nendodakazi yakhe. 

“Uma izulu lizophenduka nje khona, ngizwa ngawo 
umthungo, uqaqamba kabi! Kuye kudingeke ukuba ngigqoke 
izingubo ezifudumalayo, futhi ngihlale endaweni efudumalayo. 
Ubabekazi ngeke akwazi ukungibekezelela kuleso simo. Angavele 
nje athi ngiyazenzisa, yiJuda leliya!” 

UMaNdovela wasibona isidingo sokuba indodakazi yakhe iye 
kofuna umsebenzi kwenye indawo. 

“Sesikhulume saqeda-ke ngokuyofuna umsebenzi mntanami, 
kodwa awukayithi vu indaba yomntwana. Uyosala nobani 
uLilatho?” 

“Bengithi ngizocela wena bandla mama ukuba ungisalele naye 
uzakwenu. Awu bandla ma,” esho ngezwi elipholile elikhombisa 
ukuzehlisa nokuzithoba. 

“Hhayi, hhayi, kade zangiqala izingane zingihlupha! Wena 


futhi wawuhlupha kabi useyingane. Manje sewufuna ngihlushwe 
yingane yakho? Nayo futhi iyofuna ngihlushwe yizingane zayo? 
Ngeke, ngeke!” Ahleke uDumazile ngenkathi unina enikina 
ikhanda. 

“Uthi uyobe usaphila kodwa mama ngezikhathi zezingane 
zoLerato?” 

“Kanti kungenzeka nje ukuthi ngiyobe ngisekhona. Ukufa 
akukhethi. Kudla fumuka kudle silaza. Ngakho-ke ungacabangi 
ukuthi yimina engiyokufa kuqala kunawe mntanami.” 

“Singabonga kuMdali mama uma uhlala uphila uze uphathe 
izingane zoLerato.” 

Kubonakale nje ukuthi bayasilangazelela leso sikhathi. 
UMaNdovela wakhombisa ukuthamba. 

“Cha-ke mntanami, ngingakusalela nozakwethu. Uma 
engihlupha-ke, ngiyomnikeza lo muthi,” esho ekhomba uswazi. 

“Ngizoke ngikhulume noyihlo ngimazise ukuthi sewufuna 
ukuya kosebenza.”Wajabula uDumazile ukuzwa lawo mazwi 
evela kunina. Kwathi ntambama, uMaNdovela walubeka-ke 
udaba kumyeni wakhe. UKheswa wabhoka wakhahlela. 

“MaNdovela, uDumazile ufuna ukuyosebenzelani?” 

“Cha Nozulu, uthi ufuna ukuthengela umntwana wakhe izinto 
zokwembatha. Usehlubule kabi umntwana.” 

“MaNdovela, uDumazile akathathe ibhasi athi hulukuqu 
eMbumbulu ayolanda imali kuthisha. Le ngane inoyise, futhi 
yiseduze kabi lapha eMbumbulu,” kunxapha uKheswa okhela 

inqawe yakhe. 

“Kanti ubezotohoza lapha eduze nje Nozulu.” 

“Umntwana lona asale nobani?” 

“Kanti bengingasala nje naye, ehhe akulutho.” 

Anikine ikhanda uKheswa ekhombisa ukuthi akahambisani 


nombono kaMaNdovela. Kuthi ekugcineni azwakale ethi: 

“MaNdovela, nizokwenza ngendlela enibona ngayo nale 
ndodakazi yakho. Angithi ningabafazi nobabili phakathi kwalo 
muzi?” Ahlaba ephukela lawo mazwi kuMaNdovela. 

“Yise kaDumazile, kodwa wabiza ingane ngomfazi, yenzeni 
kuwena?” 

“Ngiyaxolisa. Yintombi konje?” esho embheke ezinhlamvini 
zamehlo. Acikeke uMaNdovela ukubona ukuthi umyeni 
wakhe uyambhinqa. Asukume, aphumele phandle. UDumazile 

waqonda kunina, wathi: 

“Utheni ubaba ma?” 

“Uyihlo uyanqaba mntanami. Uthi hamba uye kuthisha 

uyolanda imali yokondla umntwana.” 

“Uthi kodwa ubaba uyazi ukuthi uyise kaLerato ihuzu 
elinembobo ekhaleni? Akamazi kahle.” 

“Uyihlo uyaganga. INkosi uyaganga. Akazi nje ukuthi 
wenqabelani, akazi nje.” 

“Mama, ngizovele mina ngihambe ngenkani-ke. Ningashoke 
ukuthi ngiyadelela.” Athanda ukumethusa uMaNdovela lawo 
mazwi avela endodakazini yakhe. Wayeluleka ukuba izinto 
ingazithatheli phezulu. Wayiduduza indodakazi yakhe ukuthi 
usazophinda futhi akhulume nobaba wekhaya. 

Bagcina bevumelene oMaNdovela benendodakazi yakhe 
ukuba iye kofuna umsebenzi esitolo sikamnumzane uSithole. 
Lesi sitolo sasisanda kuvulwa kule ndawo. Umnumzane 
uSithole wayeqhamuka e-Adams Mishini kude buduze 
naseManzimtoti. Wayenesinye futhi isitolo kuleyo ndawo. 
UDumazile waba nenhlanhla yokuba aqashwe. Kwathiwa yena 
uzophatha umntwana kankosikazi kaSithole owayeshaya isisefo. 
Wayezomphekela ukudla, abuye futhi ahlanze namanabukeni 
akhe. Bavumelana ngokuthi uDumazile uzosebenza izinsuku 


eziyisithupha: kusukela ngoMsombuluko kuya eMgqibelweni. 
Bavumelana ngokuba aqale umsebenzi ngomhlomunye. 

Wathi efika ekhaya uDumazile, waxoxela unina ukuthi 
uwutholile umsebenzi. Uyise wayekhona endlini ngenkathi 
ixoxwa le ndaba. Wayeyizwa kahle yonke inkulumo. Nokho 
ulaka lwakhe lwase lwehlile. Naye wezwakala esethi: 

“Cha-ke kanti ndodakazi, kulungile uma uzoya kosebenza 
kuMatshana. Yiseduze futhi lapha. UMatshana lona ubukeka 
engakabi mdala kangako, kodwa cha yindoda emadodeni. 
Wake wasibusisa kabi mzukwane efika okokuqala kule ndawo. 
Wasenzela izoso, sayidla inyama saze sayibeka ingqotho. 
Sehlisa amaqatha ngobubabayo utshwala lobu.” Kuthi cosololo 
kuDumazile. 

“Hhayi-ke ndodakazi usuzokuba nesitoko sokubuya nekhasi 
lomdloti zonke izinsuku ukuze ngicobelele ipipi lami leli.” Esho 
ekhomba ingobela yenqawe yakhe. Ahleke kancane uDumazile, 
bese ethi: 

“Phela baba ngeke ngibe nayo imali yokuthenga ugwayi zonke 
izinsuku.” 

“Cha ndodakazi, bengingasho ukuthi uzowuthenga. Bengithi 
kuyothi uma senishanela ntambama, ucoshe imvithi phansi. 
Ehhe, ndodakazi.” Ahleke kancane uDumazile. 

“Uyavuma nawe Dumazile ukuba uyihlo abheme imvuthu 
ecoshwe phansi?” Kuphendule uyise kuqala. 

“Uzokwenzenjani phela umntanami uma engakaholi?” 
Bazixoxela nezinye izindaba kwaze kwashaya isikhathi sokuya 
kolala. 

Lwashaya-ke usuku lokuba uDumazile aqale emsebenzini. 
Wathi efika nje wanikezwa umntwana ukuba amphathe. 
Kwakungekhona ukulunga komntwana lokhuya, kwakuyimvu. 
Wayehlala ezilalele nje, ekhala ngoba evuswe singakashayi 


isikhathi sakhe sokuvuka. Kwakuye kuthi uma umntwana esalele, 
kuthiwe uDumazile akasize esitolo. Wayevama ukupakisha 
izimpahla emashalofini, asule izintuli emawindini, akale imboza, 
athele uphalafini emabhodleleni bese eshanela phansi njalo 
ngantambama. Washesha ukuwujwayela lo msebenzi wasesitolo. 

Ayikho indawo engenabo abantu bakhona abacabanga 
ukuthi bahlakaniphile kunabanye abantu. Ngobunye ubusuku 
umnumzane uSithole wabamba izigebengu zigqekeza esitolo 
sakhe. Wazamulisa kabili kathathu izulu lezandla, ishoba 
lalala amazolo komunye. Kwathi uma sekubhekisiswa kahle, 
kwatholakala ukuthi omunye walezo zigebengu kwakuyindodana 
yesikhulu sendawo. Umnumzane uSithole akabanga esaba muhle 
emphakathini. Wathola izinsongo nemikhonzo yokumenzakalisa. 
Wabona kufanele ukuba asidayise isitolo sakhe. Sathengwa 
ngumnumzane uGwabinde, umzala kanina kaDumazile owakhile 
naye endaweni. Umnumzane uSithole waphindela kwelakubo 
e-Adams Mishini. 

Ngenkathi uSithole ebuyela kwakhe, wahamba naye 
uDumazile. Nakuba uKheswa wayengathandisisi kahle 
ngendodakazi yakhe, kodwa wagcina evumile ngoba yayizohamba 
nomuntu emethembayo. Kwavunyelwana ngokuthi uDumazile 
uyovakashela ekhaya kubo ngemuva kwezinyanga ezintathu. 

Umuzi kaSithole wawubuqamamana nasesitolo sakhe. 
Kwakuhambeka ngezinyawo. Isitolo sona sasisendaweni ebanzi 
futhi evuleke kahle. Ngemuva kwaso kwakunezindlwana 
ezintathu ezahlukene: ngeyokuphekela ukudla, ngeyokuhlala 
yena uSithole uma evakashelwe ngabanye abalingani 
kwezamabhizinisi kanti enye kwakungeyokuhlala uMthovovo 
Mkhize, iphoyisa elabe liqapha isitolo. 

UDumazile wayengasezokuphatha umntwana, kodwa 
wayesezosebenza esitolo. Ngaphambi kokuba ayoqala umsebenzi 
wosuku, wayevuka ekuseni apheke itiye. Lalithi lingalunga nje, 


anikeze uSithole ukuba aphuze, naye futhi azithelele elakhe. 
UMaNzimande, inkosikazi kaSithole, wayengasahlupheki 
ngokutatazelela umyeni wakhe ekuseni. Lowo msebenzi 
wawusuhlalele uDumazile. Yena wayezilalela nje aze avuke 
seliphakeme ilanga. Wayengasiboni isidingo sokuba avuke 
ekuseni kakhulu ngoba wayengajahe ndawo. Wayehlezi phakathi 
komhlane nembeleko; ehlala nomntwana wakhe ekhaya kanye 
nomzanyana wakhe. Wayeqashe nomsebenzi owayemenzela 
yonke into. Ukudla wayengasakupheki. Ayisaphathwa-ke 
eyokuyokukha amanzi emfuleni, kwakungabakhwekazi labo. 

UDumazile wakhombisa ukukhuthala kanye nekhono 
emsebenzini wakhe. Wayethi uma esesebenza nje, awenzisise 
umsebenzi wakhe futhi abe nesineke nawo. Wayengalandelwa 
ngemuva. Ngokuhamba kwesikhathi, uSithole wabona kufanele 
ukuba uDumazile abe ngomunye wabathengeli esitolo. 
Nakhona lapho futhi wakhombisa ukwethembeka okukhulu. 
Akenzanga njengabanye abasebenzi laba abathatha ngozwani 
kumbe abenzelelayo kubangani babo nasezihlotsheni zabo. 
Ukukhwabanisa imali kumbe impahla esitolo wayekuthatha 
njengehlazo. 

Yingakho-ke uSithole abuye futhi wabona kufanelekile ukuba 
amkhuphulele esikhundleni sokuba ashaye isisefo. Babelekelelana 
nenye intombazane. 

UDumazile wazakhela ugazi. Wayeseyisilomo engaconsi 
phansi kuSithole. Wabuye futhi wamnikeza umsebenzi wokuba 
ngumabhalane wezimpahla ezidinga ukuyothengwa. Wayesehlala 
egaxe ipeni endlebeni. Kwakuthi uma edlula ngaseshalofini, efica 
izimpahla sezikhophekile, aqobele phansi. Uma esezicobelele 
kahle phansi izimpahla ezidinga ukuyothengwa, uSithole wayevele 
athathe iveni bahambe naye uDumazile ukuyothenga. Ekubuyeni 
kwabo nazo izimpahla, uDumazile nguyena owayebhala amanani 
okuthi impahla ngayinye izobiza malini. Uma uSithole engekho 
kumbe ezokuba nohambo oluthile, wayeshiya zonke izihluthulelo 


zasesitolo kuDumazile. Wayesemethembe ngisho ngaphezulu 
komkakhe. 

Ngelinye ilanga uMaNzimande wacela umyeni wakhe ukuba 
amthumelele amaphilisi ezinhlungu. Wayezizwa ephethwe 
kabi yikhanda. Nempela kwaba njalo. USithole wathi efika nje 
esitolo ekuseni, wathumela uLizy, omunye wabasebenzi, ukuba 
aphuthumisele umkakhe amaphilisi ekhaya. Kwathi nya nya nya 
kanti uLizy ufike kwaSithole maqede walibala wukukhininda 
izindaba: 

“We MaNzimande! Ubovuka futhi uvule amehlo. Thina 
bothina nje kade sasibona abafazi bepheshukelwa yimizi yabo.” 
Ilalelisise inkosikazi kaSithole ifuna ukuzwisisa kahle. 

“Nihlobene ngani ninoDumazile?” 

“Asihlobene ngisho nakancane nje. Wukuthi wayesiphathela 
umntwana ngenkathi sisenesitolo eMzimkhulu. Yilokho nje 
kuphela.” 

“Ohho…! Ubobheka-ke ntombi, sengathi kukhona okudla 
amantshontsho emsamo. Impatho enhle kanjeyaya angikaze mina 
ngiyibone! Ngisho nawe ungumfazi wakhe nje uSithole, angikaze 
ngikubone uphethwe kahle ngaloluya hlobo! UDumazile 
phela usungafunga ukuthi nguyena umedemu walapha esitolo. 
Usehlala eqhoqhobele isisefo ntombi! Kwesinye isikhathi baye 
bavalelane ehhovisi noSithole sekubalwa yona phela imali, uzwe 
ubuswebeswebe sebekhulumela phansi. Uma uthi uyangena 
lapho, inkulumo ivele inqamuke. USithole usevamile futhi 
ukuthatha uDumazile bahambe naye usuku lonke bethi bayooda. 
Uma uthi ubuka impahla abafika nayo, umuntu uvele 
angaboni nje kahle. Angisho ukuthi ngithini MaNzimande, kodwa 
ngithi uboqaphela.” 

Ikhanda elalimphethe uMaNzimande laqala phansi. Inhliziyo 
yashaya ngamawala, wajuluka bume. Wagwinya amaphilisi 
ezinhlungu. ULizy wavalelisa, waphuma esephikelele esitolo 


eshiya uMaNzimande owathukuthela kamuva. Kwake kwathi 
akaphikelele khona esitolo kodwa wabuye wazikhuza. Wasala 
ebambelele ezihlathini ecabanga: 

“Nakanjani kuzofanele uDumazile athuthe lapha 
kwami. Angikwazi mina ukuhlala nenyoka endlini, inyoka 
engangingqofoza noma nini! Lutho, ngiwafunge aMaphephethwa 
ehlangene! Ngeke nje!”Wasukuma, wadlwathizela eqonde 
endlini yabo yokulala. Wafika wazitshinga phezu kombhede 
maqede wathi bukululu. 

ULizy wafika esitolo kungasazi muntu. Wayesenesikhathi 
eside kabi ehambile. USithole wayesexakekile nje ukuthi uLizy 
akamficanga yini umkakhe? Khona engamficanga, pho akasabuyi 
ngani? Kwathi ngesikade waqhamuka uLizy ezishayela kancane 
nje. 

“Wahamba ijuba likaNowa nje Lizy sewukhohliwe yini ukuthi 
uyasebenza?” 

“Cha bhuti wukuthi ngimfice uMaNzimande ecambalele. 
Ngibe sengiyamvusa ukuba agwinye amaphilisi. Ube esethi 
angime angenzele itiye.” 

“Ohho…, bewulibele wukuphuzana netiye wakhohlwa 
wumsebenzi?” 

“Ngiyaxolisa bhuti,” esho uLizy esehlanganise izandla 
sengathi uyathandaza. USithole wamtshela ukuba aphuthume 
ukuyolekelela abanye emsebenzini. Nempela kwaba njalo. 
Basebenza-ke kwaze kwashaya intambama, bavala. Bahlukana. 

Bafika-ke oSithole benoDumazile ekhaya. Ulwandle lwabe 
lugubha amagagasi. Imanzi yakhe uSithole yayikhaba kwasantoni 
nje eyifica phansi. Kwakungathi ikhanda likaMaNzimande 
lisangene. Wake wakhahlela umshanelo kwacishe kwawa 
isitofu kuphekiwe. Naye uSithole waxakeka nje ukuthi 
sekwenzenjani phakathi komuzi kaMondise. Kwathi noma ethi 
uzama ukumncokolisa njengemihla, wamane wanyipha nje 


uMaNzimande sengathi udle inhlaba. Nokho-ke indoda yagwinya 
itshe nje kwaze kwashaya isikhathi sokuba kuyiwe kolala. 
Ithumba laze labhoboka ngenkathi sebesezingutsheni ebusuku. 

“Yise kaMpisendlini, angisamfuni uDumazile lapha kwami.” 

Kuthi nya nya isikhashana, kuzwakale uSithole esethi: 

“Ngoba yini MaNzimande?” 

“Angikwazi ukuhlala naye, angikwazi nje! Ngihlale nemamba 

endlini? Awu, ngeke yise kaMpisendlini, ngeke nje!” Isho imanzi 
yakwabo ize inyiphe. 

“Wenzeni?” 

“Ubuza ngoba ungazi ukuthi wenzeni uDumazile yise 
kaMpisendlini? Uzobuye uthi uyadlala. INkosi, uzobuye uthi 
uyadlala. Angisona isilima sakho mina, angisona nje.” 

“Ngithi wenzeni uDumazile?” USithole esho ngokufutheka. 

“Ukuqomile,” kusho uMaNzimande isifuba sesigubhazela. 
Aqale athule uSithole esadla amathambo ekhanda. Wathi 
uyakhuluma, ulimi lwavele lwagcwala umlomo. Kwathi fithithi, 

wathatha wathi: 

“Uyithathaphi le nto oyishoyo MaNzimande?” 

“Izimpahla lezi ezigcwele esitolo ziyakhuluma. Ihhovisi-ke 

lona leli enivalelana kulona lixoxa izimanga zodwa.” 

Wathi ukuthula kancane uMaNzimande esehlisa igwebu. 
USithole wavele waxakeka nje ukuthi umkakhe uyithathaphi 
inkulumo enjena. Kwathi ekugcineni wasola ukuthi ikhona into 
efike yaxoxwa nguLizy kumkakhe ngenkathi emthumele kwakhe 
ekuseni. Kwabe sekuthuleka endlini, ungafunga ukuthi abantu 
sebezumekile kanti phinde. Yilowo nalowo wayequdule umlomo 
nje, kwaze kwathi ngesikade labazuma iqhawe. 

USithole wavuka ekuseni watshela uDumazile ukuba 
angamenzeli itiye njengemihla. Wathi akazenzele yena yedwa. 


Nempela kwaba njalo. UDumazile wasola ukuthi kukhona 
okushaya amanzi. Wathula ecabanga: 

“Izolo sifike uMaNzimande ebila ukubila lokhu. Futhi size saya 
kolala engakhulumisi muntu. Namhlanjena uSithole usevuka uthi 
angingamenzeli itiye. Kudalwa yini lokho? Mhlawumbe indaba 
ingami nje, kwazi bani? Kusho ukuthi beyimvimbezele ubusuku 
bonke imanzi yakhe. Ehhene, akakwazi uSithole ukungaliphuzi 
itiye ekuseni, nokwenza elithanda kangaka!” Ekuqedeni 
kwakhe ukuphuza itiye uDumazile, waphuma endlini, wangena 
emotweni eyayisiduma phandle. Yasuka seyiphikelele esitolo. 

Bafika esitolo oDumazile, uSithole wavula. Abasebenzi 
bangena. Wavula nehhovisi lakhe elingaphakathi esitolo. 
Wangena, wahlala phansi maqede wabiza uLizy, wafika. 

“Lizy, umkami ungixoxele yonke into ofike wayisho kuyena 
izolo. Bewuyithathaphi yonke le nto obewuyisho kuyena?” 
Athuke kuphele ngisho nasozwaneni uLizy. Wavele wasangana 
ukusangana lokhu engazi ukuthi kufanele athini manjena. 
Wayelokhu echobana nezinzipho, uSithole elokhu emgqolozele 
emehlweni. Kwathi ekugcineni wabona ukuthi akekho umasiza, 
kufanele alikhulume njengoba linjalo iqiniso. 

“Mina bhuti bengithi ngiyamncokolisa nje uMaNzimande. 
Eqinisweni bekungamancoko nje, hhayi ngoba bengithi 
mhlawumbe kukhona into ekhona ngempela phakathi kwenu 
ninoDumazile. Bekungamancoko nje.” Asho aze abumbe 
umlomo. USithole engasacikekile inhliziyo sekuthi ayiphume 
ngomlomo. Kwake kwathi akamyabule ngengalo amjikijele 
phandle ngewindi. Wafikelwa ngumcabango wokuba avele 
amxoshe emsebenzini ngaso leso sikhathi. Wabe esethi: 

“Kodwa uyawubona umonakalo osuwenzile ngala mancoko 
akho?” 

“Yebo bhuti!” esho kubonakala nje impela ukuthi unakho 
ukuzisola. 


“Kuzofanela uxolise kuDumazile. Kuyothi uma sewuqedile, 
bese ulanda uMaNzimande ekhaya ukuze lukhulunywe luphele 
lolu daba. Biza uDumazile.” Nempela wenza njalo. 

Kwathi angangena ehhovisi uDumazile, wahlala phansi 
eduze kukaSithole. ULizy yena wangena maqede wathi futhatha 
ngasemnyango wehhovisi. USithole wathatha wathi: 

“Lizy, ake uphinde amazwi akho.” Inhliziyo seyithi du du du 
kuLizy, enamahloni ngisho okukhuluma. Wazithola nokho ukuthi 
uphoqekile ukuba akhulume. 

“Dumazile, ngiyaxolisa kakhulu ngokukhuluma ngegama 
lakho kuMaNzimande izolo. Lokho kukhuluma kwami naye 
kube nomphumela wokuba uMaNzimande akuzonde. Kodwa 
mina Dumazile bengingaqondile neze ukuba nginixabanise 
ninoMaNzimande; bengizincokolela nje kanti uMaNzimande 
usezodinwa ngempela.” UDumazile waqale waxakeka nje engazi 
ukuthi uLizy ukhuluma ngani. 

“Khona ngempela utheni ngegama lami kuMaNzimande?” 

“Ngithe uSithole ukuphathisa okukamedemu wakwakhe lapha 
esitolo. UMaNzimande uyithathe ngamawala leyo nkulumo yami. 
Ucabange ukuthi mina ngithi uSithole uthandana nawe.” 

Avele aqhumuke akhale uDumazile. Wafikelwa ngumcabango 
wokuthi konje futhi nasesikoleni yake yamehlela into enjena 
lapho abhecwa khona ngobubende inyama engayidlanga. 
Abanye abasebenzi bake bathi ukuphazamiseka ngenkathi 
bebona uDumazile ekhala. Ukuthukuthela kwaya ngokuya 
kugqibelana kuSithole. Wazwakala esebhavumula ethi: 

“Lizy, landa uMaNzimande ubuye naye khona manje!” 
Waphuma ehhovisi esenyonyile uLizy, wanyobozela okwenja 
idle amaqanda wayophuma ngomnyango esephikelele emzini 
kaSithole. 

UMaNzimande wayehlezi ekhishini ngenkathi uLizy engena. 


Babingelelana. ULizy kwakungavumi ngisho ukuba akhulume. 
Wathi lapho evula khona umlomo, wathatha wathi: 

“MaNzimande, waze wangingcwaba! Awu, waze 
wangingcwaba ngiphila! Umyeni wakho usengiqulise amacala 
amaningi kabi!” 

“Amacala? Macala mani lawo?” 

“Uthi utshelwe nguwena ukuthi mina ngithe yena uthandana 
noDumazile. Hhawu MaNzimande! Umuntu ngeke akulume 
indlebe! Awuyena neze umuntu wokuvuswa wena!” 

“We Lizy! Lalela lapha: USithole ubemane ekushansa nje! 
Mina angizange ngisho kuyena ukuthi ngizwe ngawe. Ngithe 
mina kuyena yonke into ayenzayo esitolo sengiyayazi. Ngathi 
izimpahla lezi ezigcwele emashalofini ziyakhuluma. Umake 
wena uyizimpahla lezi ezisemashalofini, angazi-ke.” Asho 
maqede umlomo awuthi pheku njengokakotshi. 

“Uthe angizokulanda-ke ukuze lolu daba lukhulunywe luphele 
khona namhlanjena.” 

“Ini? Angizwa? Angilubeki lapho mina! Wena hamba umtshele 
uSithole ukuthi ngithi angizi lapho. Angiyona into yokuganga 
yena mina. Uma yena ecabanga ukuthi mina ngiyithoyisi lakhe, 
klibhi klolo! Lingcono neklolo ngoba liyadliwa!”Yasho imanzi 
yakwabo kwabonakala nje ukuthi ayiyi ngempela lapho. ULizy 
wavalelisa, waphuma esephikelele esitolo. 

Wangena ehhovisi uDumazile esalokhu echiphiza. Kodwa 
kwathi ngokungena kwakhe, kwaya ngokuya ukukhala kukhula 
kwaze kwagcina sekungumhayizo. Abathengi baxakeka nje 
ukuthi isavela kuphi insizwa esaphonsa intombi ngofufunyane 
olunjena? Kwathi noma bethi bayabuza abantu beNkosi kodwa 
bangaphendulwa ngumuntu. USithole wayesefile wukucikeka. 
Wezwakala esethi: 

“Wafika wedwa, uphi uMaNzimande?” 


“Uthe usaxakekile ekhaya okwamanje, kodwa wathi 
singaqhubeka nodaba, yena useyoluzwa ngawe ntambama ukuthi 
luhambe kanjani.”Wanikina ikhanda uSithole, wayesethi: 

“Kusho ukuthi siyoluqula kusasa lolu daba; ngeke luvele luphele 
nje.” USithole wabe esencenga uDumazile ukuba ehlise umoya. 
Kwaya ngokuya igwebu lagcina selehlile, wathula. Baqhubeka-ke 
nomsebenzi. UDumazile wayengafuni kukhuluma namuntu kwaze 
kwashaya isikhathi sokuvala ntambama. Wayephendula lokho nje 
okubuziwe, bese ethula. Ngesikhathi senhlabakhefu yasemini, 
akazange akuthi mbibi ukudla emlonyeni. Bathi bayamnikeza, 
wakuthatha wakumboza, wakubeka eduze kwamabhodwe. 
Kwahlala lapho ukudla kungadliwe muntu kwaze kwashaya 
isikhathi sokuvala esitolo ntambama. Abasebenzi bahlakazeka. 
UDumazile benoSithole bona baya ekhaya kwakhe. 

UDumazile wathi efika nje wayeqonda endlini yakhe yokulala. 
Wavula isicabha, wangena maqede wahlala phezu kombhede. 
Kwathi noma umashayandawonye usubhokile, wazitshela ukuthi 
ngeke akulokothe ukudla kwakaMaNzimande. Wazisonga 
ngengubo yokulala, wabeka phansi uhlangothi njengomuntu 
ocambalalayo. Zwi, laliyane yena egqokile. 

USithole yena wathi engena ekhishini, imanzi yakhe 
yayisimcuphile. Yayingathukuthele yayiqhuma. NoSithole ngapha 
wayengazibekile phansi. Wezwakala esebhavumula ethi: 

“MaNzimande, awuzanga ngani ngikubiza esitolo?” 

“Nx!” kunxapha uMaNzimande. Wathi lacu, waphuma 
waqonda endlini yabo yokulala. Wafika wangena maqede 
wazivalela. Kwake kwathi akasikhiye ngaphakathi isicabha, 
kodwa wabuye wayeka. Wazihlalela kuleyo ndlu kwaze kwashaya 
isikhathi sokulala. 

USithole wagcina ephumile naye ekhishini ukuya endlini 
yokulala. Wathi engena nje uThukela lwabe selugola izintethe. 
Umkakhe wahluleka ukubekezela. Wathatha wathi: 


“Yise kaMpisendlini, ufunelani ukungenza isiphukuphuku 
mina? Bewungibizela ukuzobukisa ngami ezintombini zakho? 
Hhi? Angiyona into yokudlala wena mina.” 

Asho maqede azigubuzele ngengubo. USithole wazikhuza 
sekuthi akamyabule, amsonge kanye nezingubo, amjikijele 
phandle umkakhe. Wacabangela umntwana wakhe ukuthi 
uzosuke abe yintandane kanti usemncane. Wathula isikhashana 
esadla amathambo ekhanda, wangena embhedeni. Kwathi 
ngesikade bafika ubuthongo. Walala zwi kwaze kwasa. 

Ukusa kwabonwa nguye uMaNzimande. Igwebu lemfezi 
lalisalokhu lithe ciki entanyeni kuyena. Wazithola ephoqekile 
ukuba akhiphe ingonyuluka yakhe: 

“Yise kaMpisendlini, vuka uhambise uDumazile. Angisamdingi 
nje lapha kwami. Angisamdingi nje.” Athi ukuthula kancane 
uSithole, bese ethi: 

“Ngimhambise ngimyise kuphi?” 

“Wabuza kimina, awazi yini lapho wamthatha khona?” Isho 
imanzi yakhe ingamnike thuba. Athi ukuthula kancane futhi 
uSithole. UMaNzimande aqhube futhi: 

“Uma ungamhambisi, ngizomhambisa mina. Uzobona 
isimanga! Angibhenywa mina! Angibhenywa nje!” USithole 
wafikelwa wumcabango wokuzisola ukuthi wayechanguzelani 
nalesi similamongo somfazi ongunompempe. 

USithole waphumela phandle, wamemeza uDumazile. Kwathi 
angavela emnyango wendlu yakhe, wamtshela ukuba athathe zonke 
izimpahla zakhe azifake emotweni. Kwathi cosololo kuMaNzimande 
ukubona ukuthi intando yakhe iyenzeka ngempela. UDumazile 
wayifunda ivaliwe, wenza njengoba kuthiwa makenze. Yasuka-ke 
imoto seyiphikelele esitolo. Kuthe besesendleleni, uSithole wathi: 

“UMaNzimande unezimpawana zokungakhululeki 
ngobukhona bakho phakathi komuzi wakhe. Manje ngibona 


kungcono ukuba wena uyohlala kule ndlu yami engemuva 
kwasesitolo.”

 Kumethuse lokho uDumazile. 

“Ungethuki, ukhona uMthovovo oqaphe isitolo. Awuzukuhlala 
wedwa. Nami futhi ngizolokhu ngivela nje ngizonilunguza.” 
Abuye abone uDumazile ukuthi yikhona okungcono ukuyohlala 
esitolo kunokuba ahlale emzini kaMaNzimande. 

Yathi ingafika imoto esitolo, uSithole wanikeza uDumazile 
ukhiye waleyo ndlu ukuba avule afake izimpahla zakhe. 
Nempela kwaba njalo. Wandlala umbhede, wafaka amashidi 
amabhangqubhangqu, wathi bhu isibhalala ngaphezulu. Kwathi 
angaqeda, wavala endlini, waya esitolo ukuyoqala umsebenzi. 


ISAHLUKO SESIHLANU 

UDumazile wacabanga, wacabanga wabona kufanele 
ukuba athi hulukuqu ekhaya eMzimkhulu ukuyobikela abazali 
bakhe ngesigcwagcwa ayesenaso emsebenzini. Wayibeka kahle 
inkulumo kuSithole. Wabika ukuthi uthole umbiko wokuthi 
ingane yakhe iyagula, ngakho-ke ucela ukuyolunguza ekhaya. 
USithole akanqabanga. Ngokwesicelo sikaDumazile, wayezohlala 
ekhaya impelasonto kuphela bese ebuya ngoMsombuluko. 

Ekufikeni kwakhe ekhaya uDumazile, walubeka-ke udaba 
lwakhe kunina. Indaba wayiqala lapho uLizy ekhuluma ngaye 
kuMaNzimande, waze wagcina lapho eba nyamanambana 
khona. UMaNdovela washesha ukuyibona imbangela yenkinga 
yendodakazi yakhe. 

“Ngeyakwabani yona le ntombazane ekugilela lo mhlola 
mntanami?” 

“NgeyakwaMzelemu mama.” 

“Ikuqala ngaphi nje ukuthi wena uthandana noyihlo? Hhawu, 
uSithole emdala kangaka kuthiwe uthandana naye!” 

“Yibhadi lami nje ma. Nakuqala yangehlela le nto esikoleni.” 
Athi ukuthula kancane esacabanga ukuthi kufanele yini amxoxele 
unina inkulumo yoMemu Mpungose benoMemu Ngcamu 
abambheca ngayo. Wafikelwa ngamahloni, wayeka. 

“Uyabona mntanami, kusemhlabeni lapha. Abantu baphatha 
imithi emibi kabi lapha emsebenzini! Imithi iyasetshenziswa 


ngempela ayidlaliswa! Kuyenzeka-ke kodwa ukuthi abanye basuke 
bengaqondile ukuthakatha, basuke beqonde ukuziqinisa nokuthi 
bathandeke kubasi wabo emsebenzini. Uma-ke wena ulula, 
ungasebenzisi makhathakhathana, isigcwagcwa abasuke besikhipha 
siphuma nawe. Lapho unukisa okomzondo qiniso. Akekho umuntu 
obe esathanda ukukhuluma kumbe ukusondela kuwena.” 

“Njengoba mama ngingakaze mina ngiwuphathe umuthi ngalezi 
zami izandla, sekusho ukuthi kufanele ngisebenzise umuthi manjena 
ukuze ngingabi naso isigcwagcwa?” 

Ahleke kancane uMaNdovela. 

“Cha mntanami, akukhona ukuthi uzosebenzisa imithi. Kufanele 
uthole izintwana nje ezincane zokuhlanza igazi. Kufanele ligezeke 
igazi lentombazane. Ehhe mntanami. Kusobala ukuthi wena 
ulula kakhulu. Imimoya uyihabula kalula. Uma ungabhekile, 
uzokulahlekela lo msebenzi wakho.” Kumethuse uDumazile ukuzwa 
indaba yokulahlekelwa ngumsebenzi, wathanda manje ukuthola 

usizo. 

“Zona izintwana eziyizaba zingatholakala kanjani, kuphi?” 

“UMaKhwashube yena uyawazi amakhathakhathana. Ngisho 

namadoda anezinkinga ezithenjini zawo, asizwa nguyena. Unayo 
ngempela imithi yokuzwanisa abantu.” 

“Ngubani lowo MaKhwashube mama?” 

“UmkaGubeshe, ugedla lolu lwakwaNtombela olusanda 
kushona. Awusayikhumbuli inyanga lena uyihlo aya kuyona 
ukuyofuna insizi yomeqo ngenkathi wena usisanganisa uvela 
eMbumbulu nesisu? UMaKhwashube ngumkayo leyo nyanga.” 
Akhumbule uDumazile. 

“Kuzofanela ngisheshe ngibonane naye-ke umama 
uMaKhwashube ngingaze ngiphelelwe ngumsebenzi.” 

“Uma uyihlo efika, ngizomxoxela-ke naye.” 

UDumazile akaphozisanga maseko, waphikelela khona 


kuMaKhwashube. Ngenhlanhla enkulu wamfica ekhona ekhaya. 
Babingelelana, baphilelana. Esezichazile uDumazile ukuthi 
ungubani wakwabani, wayilanda-ke inkinga yakhe emsebenzini. 
Kwathi angaqeda, umame lona wathatha wathi: 

“Kuyacaca ukuthi kukhona umuntu okumele kabi. Ufuna 
uphume uphele emsebenzini. Ehhe, uphume uphele. 
Amathambo ekhanda angitshela lokho. Nokho-ke akukakabi kubi 
kakhulu uma ngizwa uchaza.”Waba nethenjana uDumazile. 

“Angazi-ke noma uzofuna ngikunike izincweba bese 
ungikhokhela, noma ngikwelaphe ngize ngikuphothule anduba 
ngihole inkomo yami?” UDumazile wayengenalo ulwazi 
lokuthi kufanele kwenzeke kanjani. Wacela iseluleko kuyena 
uMaKhwashube. Babonisana kahle, bavumelana ngokuthi 
bazokhokhelana kanjani. Wayilungisa-ke imithi umame 
lona, wayibeka phambi kukaDumazile, emchazela nokuthi 
isetshenziswa kanjani. 

“Awubongwa,” kusho uDumazile ethatha imithi yakhe, 
ephuma. Wahamba njalo waze wafika ekhaya. Wamazisa 
unina ukuthi uhambe kanjani. Waqala-ke ukuyisebenzisa imithi 
njengoba kade etsheliwe. 

UDumazile wayekade ecele izinsuku ezimbili ukuba angabi 
bikho emsebenzini. Yena wathatha amasonto amabili wonke 
esasebenzisa imithi ekhaya. USithole kwamkhathaza kakhulu 
ukunyamalala kukaDumazile emsebenzini. Wake wacabanga 
ngisho ukuyombheka, kodwa wabuye waphazanyiswa 
wukuthi umsebenzi wawuzosala nabantu ayengabathembile 
kahle. UMaNzimande yena wezwa ngabasiki bebunda ukuthi 
uDumazile akasekho emsebenzini. Wajabula kakhulu, wabona 
ukuthi intando yakhe yenzekile. Waqala ukuncibilika. 

Kulezo zinsuku uLizy wabambeka kakhulu wukugula. 
Waphoqeka ukuba awuyeke umsebenzi. Wayephethwe 
yikhanda elaliqaqamba liphume ngamehlo. Kwathi kusenjalo 


wagwazwa yizibhobo zamncisha umoya. Lokhu kwenzeka 
ngesikhathi esifushane impela. Abomndeni bahamba ukuyokuzwa 
kwabanamanga. Kwathiwa uLizy uphethwe ngabangasekho. Bathi 
ugogo wakhe uhlezi kuyena, ufuna ukudla. Babeluleka-ke ukuthi 
uma bengenawo amandla enkomo okwamanje, bangahlaba 
izinkukhu ezingamashumi amabili ukuphuthuma isimo. Nempela 
kwaba njalo. Ukufa kwadlonga kakhulu kunakuqala. Baphindela 
kuyena lowo obonayo. Bachaza ukuthi umsebenzi wezinkukhu 
bawenze kanjani. Wabasola. Wathi abenzanga njengoba 
wayebatshelile. Ngaleyo ndlela umsebenzi wonakalile, kufanele 
baqale phansi. Amandla okubuye kwenziwe omunye umsebenzi 
ayengasekho. Izimali zase ziphelile. ULizy wayesephethwe 
yiphika muva nje, ekhala ngesifuba esibuhlungu kanye nezinyawo 
eziqaqambayo. Umndeni wahlanganisa amakhanda, waphuma 
nesixazululo. ULizy waphuthunyiswa esibhedlela. 

Phakathi nesonto lesithathu, uDumazile wabuyela emsebenzini 
wakhe esitolo. Kwamjabulisa kakhulu uSithole ukubona uDumazile 
esebuyile. Akabange esathanda ukumbuza ipasi nesipesheli. 
Omathand’ezabanye balala sebemtshelile uMaNzimande ukuthi 
uDumazile usebuyelile emsebenzini. Ulwandle lwaqala ukugubha 
amagagasi. 

Ukuba uDumazile wayeyinyoka, bekungathiwa 
wayesebuzile. Isimo sokubukeka komzimba wakhe sase 
siguqukile. Wayeyisibutubutwana esihle ongafunga ukuthi 
yitshitshana eliselincane. Wayesho ngezinwele zakhe ezimnyama 
bhuqe ekhanda. Unwele lwempunzi luthe lungu ebusweni 
obuntothombela. Isho ngamehlo athambe njengawenkehli ibuka 
abasemzini. Kuthi uma iqala inkulumo nje, imoyizele kancane, 
kufacake izihlathi, bese iyakhuluma. Intokazi lena yabe idudule, 
inyathela ngabantwana, kuphambene umnyama ngemuva. 
Wawungaphika ukuthi kwakuyiyona leyayana eyayisimathanjana 
ngenkathi isengumdlezane. 

UDumazile wayesenezesheli eziningi kakhulu kunakuqala. 


Kwakuthi kusa nje ezinye zazo zibe sezime phuhle esangweni 
lasesitolo. Kuthi kungavulwa nje, zingene, zizithengise ugwayi 
nomentshisi. Zazijatshuliswa yikho nje ukuthi zimbonile, zaxoxa 
naye umlomo nomlomo. Kungalesi sikhathi-ke lapho zazicela 
khona ukumbona ngesikhathi senhlabakhefu yasemini. Ezinye 
zazifika ntambama ukuze zimbone eseshayisile emsebenzini. 
Zizodwa ezazishaya ucingo zifuna yena uDumazile. Zaziba 
nenkinga-ke lezo zesheli. Ucingo lwalungena ehhovisi likaSithole 
bese lubanjwa nguyena. Izikhathi eziningi wayengambizeli 
ocingweni uDumazile ukuba akhulume nezesheli. Wayebona 
kuwuphazamisa umsebenzi wakhe lokho. 

Nakuba uSithole wayejabula ngokungena kwemali esitolo 
ngenxa yamaxila kaDumazile, wagcina engasakhululekile kahle 
uma uDumazile eselandelwa yizinsizwa ngaloluya hlobo. Wazama 
isu elithile lokuphazamisa. Kwakuthi uma sekushaya isikhathi 
sokuvala esitolo ntambama, athi kuDumazile abasale naye balungise 
amabhuku ngoba kuzofika abacubunguli bawo bevela emnyangweni 
kahulumeni. Nempela kwakuye kwenzeke njengokusho 
kwakhe uSithole, basale. Izesheli zaqala ukusokola; zakhononda 
ngokuncishwa ithuba nelungelo lokushela ‘entombini’. 

Ngelinye ilanga uSithole wathatha uDumazile wahamba 
naye ukuyothenga izimpahla zasesitolo. Bahamba nje endleleni, 
uSithole uyacabanga: 

“UMaNzimande unesikhwele kufanele. Muhle phela lo 
mntwana! Muhle uqedile! UMaNzimande ucabanga ukuthi 
sesiyathandana. Hhayi suka, akudedwe mani uphondo luvele 
lugcwale amanzi. Mh, kepha ngizomtshela kanjani ukuthi 
ngiyamthanda? Eyi madoda!” USithole wezwa sekubabaza 
uDumazile ebona imoto seyigibela esihluthu. Kwabe sekucaca 
ukuthi ushayela nje kodwa umqondo wakhe awukho 
emgwaqweni. Wayigwebula imoto uSithole maqede wayibuyisela 
khona futhi emgwaqweni. Wayincenga njalo baze bayofika 
eSiphingo. 


“Asiqale singene laphaya esitolo sezingubo.” Nempela kwaba 
njalo. USithole wakhithiza izingubo zikanokusho ethengela 
uDumazile. Wamsusa phansi esicathulweni waze wamkhipha 
phezulu. Wathenga nobucwebecwebe bemigexo namacici 
newashi legolide. Kwathi bangaqeda, badlulela embonini lapho 
bethenga khona izimpahla zasesitolo. Ababange besalibala 
kakhulu lapho, babuyela emuva. 

UDumazile waxakeka nje ukuthi uzobonga athini. Wavele 
wafikelwa wumunyu nezinyembezi. 

“Kanti ungakhali Dumazile. Kusekuningi engisazokwenzela 
kona.” USithole wabona kufanele ukuba ayibeke inkulumo yakhe 
kuDumazile. 

“Manje Dumazile bengifisa ukuba wena ube ngumamncane 
kaMpisendlini.” 

“Hhayi bo! Kodwa athini nje umama kaMpisendlini?” 

“Athini kwani, kanti wena uyohlala phezu kwakhe yini?” 

“Hhayi bo! Bese kugcwaliseka izinsolo zakhe?” 

“Izinsolo zani?” 

“Izinsolo zokuthi siyathandana njengokusho kukaLizy. Angifuni 
neze nje ukuzixabanisa nomkakho.” 

“Ngizokwakha uhlelo lokuba kube nguwena undlunkulu, yena 
ngizoyibona indaba yakhe.” 

“Mina ngiseyingane bantu.” 

“Ikhona ingane enengane? Musa ukuganga wena.” 

“Hhayi bo! Futhi wena umdala kabi kimina! Kungathiwani nje 
ngithandana nomuntu ocishe alingane nobaba wami?” 

“Ukuthandana akudingi sayizi kungesicathulo.” 

“Uyazi bengingalindele neze ukuthi ungakhuluma kanjena!” 
UDumazile athi ukubuka izimpahla zakhe ayezithengelwe 
nguSithole. Nokho wathanda ukujabha ukubona ukuthi 


ubondlozelwa kanjena nje kanti imbuzi igudle iguma. 

Yahamba njalo imoto yaze yayofika esitolo, behla. Izimpahla 
zathulwa emotweni, zangeniswa ezindaweni zazo. Akuthathanga 
sikhathi eside besesitolo, kwashaya isikhathi sokuvala. USithole 
wabona indlela ebheke ekhaya. UDumazile wasala edidekile. 
Wake wathula ecabanga: 

“Yini lena ekhulunywa nguSithole kimina? Ungihlolela bhadi 
lini nje? Yimihlola phela lena. Qiniso! Ngithandane nobaba 
wami? Sekuphele ontanga yami yini?” Athule kancane. 

“Uthi kodwa le nto ayenziwa yimithi kaMaKhwashube? Uthi 
kodwa isimonyo angisisebenzisanga nje kakhulu kwaze kweqa? 
Ngiyasola. Washo uMaKhwashube ukuthi ngingasisebenzisi njalo 
kumbe kakhulu ngoba kuyokwakheka uthando okungelona 
lolu mina ebengiluqondile lokuba ngithandwe ngubasi 
nje ngokomsebenzi. Mh, bakithi! Yinto ezothiwani lena? 
Ngizoluphala kanjani manje lolu thando uSithole asengithanda 
ngalo? Angingabazi ukuthi yisimonyo lesi esidale yonke le 
nyakanyaka. Kusobala-ke ukuthi ngasisebenzisa kakhulu kwaze 
kweqa. Mh…!” 

Kanti uDumazile ubalisa yedwa nje, uSithole-ke yena 
uyabaliselwa: 

“Yise kaMpisendlini! Ngakhipha imamba ekamelweni, wena 
wayithatha wayoyifukamela ekhishini, ukwenzelani lokho?” Aqale 
athule uSithole esacabanga inkulumo yomkakhe. Kuthi ngesikade 

athathe athi: 

“Angikuzwa ukuthi uqonde ukuthini.” 

“Uyezwa! Wena, uzwa kahle! Ngithi wenziwa yini ukuba 

uqhubeke nokuhlalisa uDumazile esitolo ekubeni ngathi kuwena 
angisamdingi yena lapha?” 

“Wena wathi uDumazile awusamfuni emzini wakho. 
Ngangithi ngikuhloniphile kulokho. Ufunani pho manjena?” 


“Yise kaMpisendlini, isitolo kanye nezindlu zaso 
kusengokwakwami. Uma uDumazile esahlezi kwenye yezindlu 
zasesitolo, akuhlukile nokuthi usahlezi phakathi komuzi wami. 
Ngangithi wamsusa njengoba ngangishilo, usubuye wamlanda 
futhi?” 

“Ngangingamhambisanga. Wayevakashele kubo, 
wahlangabezana nezinkinga kwalibaleka-ke.” 

“Awu, uyinuku yise kaMpisendlini! Uyinuku myeni wami! 
Indoda enjena! Phu!” esho uMaNzimande ephimisa amathe 
phansi. Axakeke nje uSithole ukuthi uyinuku uma kwenziwani. 

Yaqhuba futhi imanzi yakhe: 

“Uxova uxove udaka ngezinyawo, usuke lapho uyongena 

emashidini amhlophe qwa ungagezile!” 

“Ukhuluma ngani MaNzimande?” 

“Yise kaMpisendlini, uthi uyazi ukuthi uDumazile, lona 

osumlande kubo ngoba nithandana naye, uthandana nephoyisa 
lasesitolo uMkhize?” 

“Ukuthathaphi lokho?” 

“Yise kaMpisendlini, musa ukuthi ngikuthathaphi lokho. 
Babevele beqhathwe nguwena ngamabomu. Wake wakuzwaphi 
ukuthi igundane lake lahlala ndawonye nekati? Wena ngokwakho 
wawuqondeni ngempela?” 

“Ngithi uzwe ngobani ukuthi bayathandana?” 

“Kusobala ukuthi nguwena wedwa-ke obungakezwa ukuthi 
bayathandana. Mina anginandaba-ke nokuthandana kwabo, 

enginendaba nakho yimpilo yami.” 

“Impilo yakho ihlangene ngani nale nto oyikhulumayo?” 

“Uyabona yise kaMpisendlini, aphelile amadoda eqedwa 
yilabo nonkiloshi abachithiwe ezweni. Nihamba nibhabhabala 
nje lapho kubhabhabala khona oMthovovo. Nizoyithola into 


eniyifunayo. UMthovovo akadiyi ngasiketi; ungathi wagcatshwa 
ngabantu besifazane. Akanandaba namfazi wamuntu yena. 
Uthandana nabo bonke omatapudaka laba.” 

“Ngixhumaphi pho mina kotapo bakhe labo?” 

“Uyaxhuma yise kaMpisendlini. Uyaxhuma nje. Into ozogcina 
uyenzile wukubuya nokufa uzongithelela ngakho. Okungcono 
sizohlukana ngezindlu zokulala. Mina ngizolala ekamelweni 
lami nengane yami. Wena uzozibonela ukuthi uzokwenzenjani. 
Angikwazi ukufa ngibhekile mina ngishiye ingane yami isencane 
kangaka!”

 Athule nje uSithole esacabanga ukuthi uvelelwa yini 
ngempela? Iqhube futhi imanzi yakhe: 

“Ngikunikeza usuku lwakusasa ukuba umhambise uDumazile, 

kungenjalo….” 

“Ake ungenzele inkomishi yetiye.” Kwabe uyinyathele emsileni. 

“Awu! Kwenzenjani wafuna itiye kimina namhlanjena? 
Akakwenzelanga yini uDumazile umfazi wakho?” Kuthi xhifi 
kuSithole. Wathi lacu, waphuma eseqonde endlini yabo yokulala. 
UMaNzimande wasala walenza itiye. Walithatha waliyisa 
kumyeni wakhe ekamelweni. USithole akabange esaliphuza lelo 
tiye ngenxa yokunengwa. Wamane walijamela nje laze laphola. 
UMaNzimande walithatha waphuma nalo, walimbumbuthela 
lonke phansi phandle. Wangena endlini esefile wukucikeka. 

“Yise kaMpisendlini, wenziwa yini uthi angikwenzele 
itiye, kodwa ungabe usaliphuza? Usaphinda usaqhuba le nto 
yakho yokucabanga ukuthi mina ngiyisidwedwe sakho?” Avele 
awuhlabe inhlali owakhe uSithole. 

“Ngikhuluma nawe yise kaMpisendlini, wathula nje ngibe 
ngikhuluma nawe?” 

“MaNzimande, angikufuni ukukhuluma mina.” Asho uSithole 
maqede athule futhi. Wake wacabanga ukuba amsuse uDumazile 


endlini yasesitolo, kodwa inkinga yakhe kwaba wukuthi 
uzokumbeka kuphi? Baqudula imilomo bobabili baze bazunywa 
wubuthongo.

 Ngakusasa ekuseni uSithole wavuka maqede waqonda 
esitolo. Wathi efika nje wafunda iphephandaba langalelo langa 
ayelithenge endleleni lidayiswa. Engosini ethile kwakubhalwe 
uhla lwezindlu ezidayisayo elokishini laseMlazi. Akabanga 
esananaza, wahlala ocingweni: 

“Nkri nkri nkri…, nkri nkri nkri…, nkri nkri nkri…” 

“Ezindlini Ezinhle eMlazi, Hallo!” 

“Hallo! NguSithole lona okhulumayo lapha e-Adams. Angazi 

noma yikhona yini emahhovisi abadayisi bezindlu eMafezini 
eMlazi lapho?” 

“Yikhona ngempela mnumzane wami.” 

“Manje kunendlu eseMafezini evele ephephandabeni 
lanamuhla, angazi noma bese ithengiwe yini?” 

“Awuthi ngibo….!” esho edonsa ibhuku efuna ukuthola ukuthi 
indlu leyo ayikakadayiswa yini. Wathatha wathi: 

“Beyingakadayiselwa muntu. Kodwa ngiyakucebisa nje ukuthi 
uma uyifuna ngempela, phuthuma. Baningi esengibezwile 
bekhuluma ngayo.” 

“Sengifikile.” Asho uSithole aluvale ucingo, aphuthume eMlazi. 

Wathi efika uSithole, waqonda ehhovisi lomphathi. Wangena 
maqede wazichaza: 

“NginguSithole wase-Adams obekade efonile ekuseni 
mayelana nendlu eseMafezini.” 

“Awu sibonene mnumzane Sithole! Mina nginguZikode 
isibongo.” Baxhawulane. 

“Nami ngiyathokoza ukukwazi. Angingabe ngisakuchithela 
isikhathi, angikuxhumanise nomdayisi wendlu kulesiya sigceme.” 


Nempela baphume belandelana sebeya ehhovisi lomdayisi. 
Baxhumana-ke. Basuka sebephikelele kuyona indlu. USithole 
wafike wayibona, wagculiswa yiyona. Baphindela ehhovisi futhi 
ukuyobhalisa imininingwane yokudayiselana indlu. Kwathi 
bangaqeda, bavalelisana, bahlukana. 

Ekubuyeni kwakhe eMlazi uSithole, wangena ehhovisi lakhe, 
wahlala phansi. Wabiza uDumazile. Wafika. 

“Manje Dumazile, ngenxa yokubona ukudlonga kwethuku 
ekhanda kuMaNzimande, ngibone kufanele ukuba ngikushayise 
ngomoya.” Aqale axakeke nje uDumazile. Aqhube futhi uSithole: 

“Ngidlule kuNaidoo eSiphingo ngakukhulumela naye ukuba 
uyosebenza kuyena. Angithi uyambona lona esi-oda kuyena 
izimpahla zasesitolo?” 

“Yebo ngiyambona!” 

“Ehhe ngisho yena-ke. Akazange angihluphe, uvele wathi fika 
kusasa uqale umsebenzi.” Lwamuthi heqe uvalo uDumazile uma 

ecabanga ukuthi usezoya kosebenza eNdiyeni. Wathatha wathi: 

“Indawo yokuhlala ikhona?” 

“Ungakhathazeki ngendawo yokuhlala. Ngizokwenza 
konke okusemandleni ami ukuba uthole indawo ekahle futhi 
ekhululekile.” USithole wakhombisa uDumazile iphephandaba 
elinohla lwezindlu ezidayisayo. 

“Uyayibona lena esesigcemeni sakwa-Z eMafezini?” Esho 
ekhomba ngomunwe ephepheni. UDumazile avume. 

“Iyona-ke engiyithengile. Yinhle kabi! Inamakamelo 
amathathu okulala, yikhishi, yindawo yokudlela, yindawo 
yokuhlala, yizindlu zangasese ezimbili kanye negalaji. 
Uzozihlalela ngokunethezeka kuyona.” 

“Uma esengikhipha futhi kuyona umkakho 
ngiyokwenzenjani?” 


“Uyobe etshelwe ngubani ukuthi sengithenge umuzi eMlazi? 
Lokhu yisifuba sami nawe. Ungake ulokothe utshele noyedwa 
umuntu. Uyezwa?” 

“Yebo ngiyezwa!” UDumazile waba nokukhononda 
ngenhliziyo. Wayekhonondiswa ukuthi indoda ikwazi ukwenza 
into enkulu kangaka kodwa ingamtsheli umkayo! Wasukuma, 
waphuma ehhovisi eseyoqhubeka nomsebenzi.

 Kwathi bangavala esitolo ntambama, uDumazile waya 
endlini yakhe. USithole yena waya ekhaya kwakhe. Wayifica 
imanzi yakhe izihlalele nje. Umnumzane wekhaya wayitifiza 
ngokubabaza umashayandawonye. 

“Eyi MaNzimande, safa!” esho ezamula futhi ezelula. Kwabe 
uzithintele. 

“Nifanele phela wukufa! Angithi niqedwa yile ngculaza 
eniyithola ngokuhamba nibhabhabala nje! Awu, amadoda 
angamanuku! Afana nse nempukane yona efike ihlale emboleni 
bese isuka lapho iyohlala phezu kokudla kwekhethelo!” 

“Kahle MaNzimande bo! Inkemane seyaphenduka ingculaza 
lapha kuwena?” 

“Awuzange wena usho ukuthi uphethwe yindlala, uvele 
wababaza ukufa nje. Ngokwazi kwami yingculaza-ke ebulalayo.” 
Inkulumo kaMaNzimande yathanda ukumcasula uSithole. 
UMaNzimande wabe esephakela umyeni wakhe ukudla. 
USithole wakuthatha, wathi choko choko, engula amaqatha 
wodwa, wayesekubeka phansi, wakumboza. Kwenzeka konke 
lokhu nje kanti uMaNzimande uyabuka. 

“Yise kaMpisendlini, angithi kade kusho wena khona 
manjena ukuthi ulambile, manyala mani lawa owenza ekudleni? 
Ngiyabuza, manyala mani? Bewungasho ngani uma kanti ukudla 
bewungasakufuni? Kuzofanela manje uziphakele wena ukudla 
ebhodweni. Angikwazi ukudlala wena mina! Angikwazi nje!” 
Yasho imanzi yakwabo yakuthi hlwi ukudla yaphuma nakho, 


yakuqulela esitsheni senja phandle. USithole waphuma ekhishini 
eseya kolala, nomkakhe wabuye walandela. 

Baphuza ukufika ubuthongo kuSithole ethatha ebeka: 

“Uma kungasekho ukuthula phakathi komuzi wami, kufanele 
ngishaye isixaxa. Ngizomshiya nawo lo muzi. Akangazi kahle 
mina, nginguJobe ongenankinga nje. Ngifuna ukubona ukuthi 
uyosala ephendulana nobani uma mina ngingasekho lapha. 
Angiyona into yokuganga. Ngidlale umfazi! Ngeke! Ngithi 
ngeke!” Kwathi ngesikade ubuthongo bathi lelele, zaya 
kakhulu.

 Ukusa kwabonwa nguyena uSithole, wathatha imoto 
wakhala wemuka. Wafika esitolo kuseyisekuseni kakhulu, 
kungakabi yisikhathi sokuvula. Waqonda endlini kaDumazile, 
wangqongqoza. UDumazile wavula. USithole wangena, wahlala 
phezu kombhede. 

“Hawu,kwanuka ugwayi sewuyabhema yini?” 

“Usho ngani?” 

“Ngizwa kunuka ugwayi sengathi kade usanda kubhenywa.” 

“Nx, ayi suka. Yiphoyisa uMkhize lona obekade efikile 
lapha ezocela ngimenanele ngezinti zikamentshisi. Ugwayi 
wakhe uwokhele ngaso leso sikhathi.” USithole wakhombisa 
ukungaphatheki kahle ukubona ukuthi ekuseni kangaka 
uMthovovo usephuma endlini kaDumazile. 

“Washesha kangaka ukufika namhlanjena?” 

“Ngizophuza itiye.” Ahleke uDumazile. Bakhumbula ukuthi 

konje bebengakabingelelani, babingelelana. 

“Akakwenzelanga yini umama kaMpisendlini?” 

“Eyi, musa ukuyiphatha indaba yalowo msangano wena. 
Njengoba ungibona ngalesi sikhathi nje, ngizokutshela ukuthi 
qoqa konke okungokwakho; ntambama uzothutha uyohlala 
eMafezini.” Kwathanda ukumethusa lokho uDumazile. 


Wayengenalo ulwazi lokuthi impilo yakwenye indawo 
izokumphatha kanjani. Nokho akenqabanga. 

Yashaya intambama engaliyo, wathutha uDumazile. Izimpahla 
zakhe zathuthwa nguyena uSithole ngeveni yakhe. Kwathi uma 
iphoyisa uMkhize libuza ukuthi uDumazile uthutha nje ulibhekisa 
kuliphi ilizwe, kwaphendula uSithole kuqala: 

“Ngimphindisela kubo lapho ngamthatha khona.” Laxakeka nje 
iphoyisa ukuthi uDumazile uhambelani esitolo lokhu bebehlezi 
kahle njena. 

Kwathi ukuba bafike eMafezini, behlisa izimpahla emotweni, 
bazifaka endlini. UDumazile wandlala kahle umbhede. 
Esikhundleni sokuba uSithole aphindele emuva, ngoba phela 
wayesewuqedile umsebenzi ayewuzele, wathatha imoto wayifaka 
egalaji, wavala. UDumazile waxakeka nje ukuthi uSithole 
akasahambi ngani ngoba phela kuhlwa ngobumnyama. USithole 
waphuma egalaji maqede wangena endlini. UDumazile wayehlezi 
phezu kombhede, naye uSithole wahlala eduzane kwakhe. Kwabe 
sekuqala ingxoxo eyasusa esikhulu isixakaxaka lesi. USithole 
wasuke wakhulumela eduzane kakhulu kobuso bukaDumazile 
okwadala ukuba agxume izithonto ayokuma eduze kwesicabha. 

“Ngizomemeza!” UDumazile esho ngoba ebona uSithole 
ekhuluma ngendlela ayengayejwayele neze. 

“Umemezeni?” 

“Hhayi bo! Kodwa bazothini nje abantu?” 

“Bazothini kwani? Abantu balapha abazi lutho ukuthi mina 
nawe siyizini. Bazocabanga ukuthi wena uyinkosikazi yami. 
Akekho umuntu owazi uMaNzimande lapha.” 

“Ngeke bo baba kaMpisendlini! Ngeke kulunge!” Asho 
uDumazile aze anikine ikhanda ekhombisa ukuthi akafuni 
ngempela nje. USithole wehlisa umoya. Wabona ukuthi kufanele 
aqwale umqansa. Wathembisa uDumazile umhlaba nezulu. 


Akukho ayengakusho ukuthi kuyokuba ngokwakhe uma 
sebethandene. Ngisho indlu lena wamthembisa yona. Kwathi 
ngesikade babuye bazixoxela nezinye izindaba eziphathelene 
nomsebenzi. Ngesikhathi sokulala, uDumazile walala ekamelweni 
lakhe, kanti uSithole walala kwelinye. 

UMaNzimande akazange abuthi quthu ubuthongo e-Adams. 
USithole wayeqala ngqa ukungalali ekhaya engabikanga. Kwathi 
kwesikabhadakazi, wavuka uMaNzimande, wahlala ngezinqe 
phezu kombhede, wacabanga: 

“Kungenzeka nje ukuthi uyise kaMpisendlini uphukelwe 
yimoto? Mhlawumbe useqonyiwe nje, kwazi bani? Uma kuze 
kusa engaqhamuki, kuzofanela ngivuke ngiyombheka esitolo. 
Ehhe, ngizokwenza njalo.” Bathi lelele ubuthongo, wazumeka. 

Nakho-ke esefikelwa yiphupho elethusayo. Uphupha ebona 
uvava lwenkunzi olumnyama bhuqe luza kuyena luthibile. Wathi 
zinyawo zami ngibelethe. Wabaleka waze wayoqhamukela 
emfuleni owawungenisa; kwehla izigodo kanye namabibi. 
Amanzi kwakungekhona ukungcola kuyizibhidi. Kwathi kusenjalo 
kwaqhamuka isihlenga sewusa umfula. Kusona kwakukhona 
uSithole kanye nesipatsha sentokazi engathandanga ukubheka 
ngakuyena uMaNzimande. Wakhala kakhulu uMaNzimande 
efuna ukuya kumyeni wakhe, kodwa isihlenga samshiya. 
Wazama ukugijima osebeni lomfula, kodwa kwaba nhlanga 
zimuka nomoya. Intokazi lena yaphakamisa isandla imthathazela. 
Isihlenga samuka njalo saze sayosithela emagagasini. 

UMaNzimande waphaphama esejuluke esemanzi te. Wavuka 
maqede waqonda ekhishini ukuyofudumeza amanzi. Kwathi 
angaba ntukuntuku, wafaka uvoyizana, waphuza maqede 
waphumela phandle, wagabha. Wabe esebuyela endlini 
ukuyogeza. Kwathi angaqeda, wagqoka, waphuma esephikelele 
esitolo. 

Iphoyisa lalilokhu lizulazula esitolo ngenkathi kufika 


uMaNzimande. Yayibonakala nje imanzi kaSithole ukuthi 
ukuthukuthela kanye nokucikeka ikubambile. Iphoyisa labe 
selizincokolela nje: 

“Kwafika wena namhlanjena, ubasi usezohlala ekhaya yini?” 

“Ukushiso yini lokho?” 

“Ngisho ngoba phela nguwena ohlala ekhaya bese ubasi eza 

lapha.” 

“Uphi uSithole?” Iphoyisa liqale manje ukwethuka uma lizwa 
lowo mbuzo. 

“Akakafiki. Wambuza kimina, kanti awumshiyanga yini 
ekhaya?” 

“Akalalanga ekhaya.” Izinyembezi zigcwale amehlo 
kuMaNzimande. 

“O, sengiyakhumbula. Uthe uhambisa uDumazile kubo 
eMzimkhulu izolo.” 

Wathuka kwaphela nasozwaneni uMaNzimande. 
Wathula ebambelele esihlathini. Kwathi ngesikade wabheka 
ngasephoyiseni, wathi: 

“Uyise kaMpisendlini ubengangitsheli ngani uma ezokuba 
nendlela? Kungathiwani ukuba baqomene ngempela bakithi? 
Sengathi bekungcono khona uDumazile ehlezi lapha ngoba 
indoda yami beyingikhohlisa-ke ifike seyisule umlomo. Awu 
ngiyazisa ngalo nonkiloshi waseMzimkhulu!” Limoyizele iphoyisa. 

Kwathi kungasazi muntu, nabantu abazothenga sebeqala 
ukugcwala egcekeni esitolo, yaqhamuka iveni seyiwuhazane! 
Yangena nezintuli kwavalwa amehlo! Wayibamba yaze yavuma 
ngekhanda uSithole. Wehla, wavula esitolo, bangena abasebenzi. 
UMaNzimande wama phuhle eduze kwemoto yakwakhe 
phandle. Kwathi ngesikade, uSithole waphuma esitolo. Wayifica 
imanzi yakhe seyibila, ithuthumela! 


“Yini MaNzimande, kwenzenjani?” Avele aphihlike akhale 
uMaNzimande. Ngokubona ihlazo nokuphoxeka uSithole, 
wamthatha umkakhe ngemoto waye wamuthi qithi ekhaya. 
Wabe esethatha ethi: 

“Ngithe ngiseMkhobeni izolo kusihlwa, imoto yakhunyukelwa 
ngushafu, yagijima phansi nge-enkapleti. Cishe yangibulala. 
Ngenhlanhla enkulu ngikwazile ukuyibamba, yama. 
Ngihlale lapho-ke kwaze kwasa ngikhanda.” Kwavele kwala 
kuMaNzimande ukuba aqhubeke nokulalela leyo mbude. 

“Bewuyaphi eMkhobeni yise kaMpisendlini?” 

“EMkhobeni phela kusendleleni ebheke eMzimkhulu. 
Bengihambisa uDumazile kubo njengokwesicelo sakho. 
Ngiyathemba usakhumbula ukuthi wathi angimphindisele lapho 
ngamthatha khona. Ingozi-ke ingehlele ngisohambweni olunjalo.” 

“Pho bewukhanda kanjani ukilini kanjena?” Aphinde 
asikhihle futhi isililo uMaNzimande. USithole wezwa ecikeka nje 
ukutetenyelwa ngumuntu omdala kangaka, futhi olokhu embuza 
ipasi nesipesheli. Wadumisa imoto, watshela umkakhe ukuthi 
sebeyobonana ntambama, wakhala wemuka. 

UMaNzimande wasala nentshidi wasala nesidanga sevondwe. 
Wazibuza, ezifuna ngaphakathi: 

“Nkosi yami, lesi sichitho esingaka sivela kuphi phakathi 
komuzi wami? USithole ubengenje! Selokhu ngakhuluma noLizy 
angibange ngisakuthola ukuthula phakathi komuzi wami. Ukuba 
uLizy akangifikelanga nezindaba, ngabe ngisahlezi kahle nomyeni 
wami. Mh..., ngaze ngazibhidlizela umendo wami! Kuzofanela 
ngifunde manje ukuba ngingaqophisani noyise kaMpisendlini. 
Kuzothi uma ebuya ntambama, angifice sengiwumama omuhle 
wekhaya onesizotha. Ngeke ngisamqulisa amacala umyeni 
wami. Ngizomphekela ukudla okuhle akuthandayo, ngimenzele 
netiye, aphuze. Ehhe, kusukela namhlanjena ngizomphatha kahle 
umyeni wami. 


USithole wafika esitolo abantu sebazi ukuthi ubekade 
engalalanga ekhaya ngayizolo. UMaNzimande wayeseyichele 
yonke indawo indaba. Isimo sasingasesihle neze esitolo. 
Abasebenzi base behlukene phakathi. Nabantu nje abangabathengi 
base bekhombisa uqhekeko. Abanye babemdabukela 
uMaNzimande, kanti abanye babesimze bathi: 

“Uyalunga futhi uyaqhuqheka! Sengathi uDumazile 
angayithatha unomphela le ndoda yakhe. Ehhe, khona ezoyeka 
ukuba wumedemu lokhu.” 

Kwasetshenzwa-ke ngaleyo ndlela kwaze kwavalwa ntambama. 
Kwathi angathi kixi izihluthulelo esitolo ntambama uSithole, 
wangena emotweni yakhe, yaduma, zaya esephikelele khona 
eMafezini eMlazi. 

Ngemuva kwezinsuku ezimbili, uSithole wafikelwa ngomunye 
umcabango: 

“Ngeke ngishiye umfazi nomuzi wami. Lo muzi ngawakha 
kanzima kabi. Kuzofanela aphume aphele aphindele kubo. Ukuthi 
akusekho muntu kubo, akudokwe ligayelwe mina lelo.” USithole 
wayifaka-ke incwadi yesehlukaniso phakathi kwakhe nomkakhe. 
Wazibeka izizathu ezimenza angakwazi ukumbekezelela umkakhe. 
Inkantolo yambiza noMaNzimande ukuba azoziphendulela. 
Ngemuva kokulalelisisa macala onke, inkantolo yabeluleka 
ukuba bangahlukanisi, kodwa babekezelelane emshadweni 
wabo. Basukuma, bavalelisa, baphuma. USithole akalubhadanga 
unyawo emzini wakhe e-Adams, kodwa washaya imoto waqonda 
eMafezini eMlazi. 


ISAHLUKO SESITHUPHA 

“Ukuze ngizuze uMaNzimande eseyintombi, kwadingeka 
ukuba ngihambe ngijubalale. Kwakuwuhlanya lwentombi 
uMaNzimande. Wayeseshikilise eziningi izesheli. 
Ngaqhamuka mina wakoMatshana sengivela kophekwa lena 
kwaMhlabuyalingana, ngathatha kanye. Pho sengingahlulwa 
wuDumazile? Awu ngeke!”Wafunga wagomela uMondise. 

KwakunguMgqibelo kusihlwa ngenkathi uSithole eqhamuka 
nohalakasha logedla luzoqinisa umuzi, luzobethela phela. 
Alugcinanga lapho, lwaqinisa naye umninimuzi ngezindlela 
ezahlukene. Nakuba uSithole wayengasakujwayele ukugquma 
nokugabha, kodwa wazithola njalo ngantambama esegquma 
ngohlobo oluthile lwentelezi, kuthi angaqeda ageze wonke 
umzimba. Wayevuka ekuseni aphalaze ngobulawu obumhlophe. 
Wawusebenzisa kahle umuthi laze laphela golokoqo isonto 
njengokwesinqumo senyanga. Konke lokhu ukwenza nje 
akasalubhadi unyawo kwakhe e-Adams. 

Ngelinye ilanga uDumazile, esemsebenzini kwaNaidoo, 
wafikelwa ngumcabango: 

“Yebo khona uSithole mdala kunami, kodwa uyangithanda 
bantu. Wangiphathisa okweqanda emsebenzini esitolo 
sakwakhe. Wangithengela izimpahla zikanokusho. Wangifunela 
umsebenzi kuNaidoo ngemuva kokunganambithisisani nomkakhe 
uMaNzimande. Manje uzimisele ukuba ngibe wundlunkulu 
wakwakhe. Abazali bami futhi bangadla kahle ngami. Abanye 


abantu bathi umuntu omdala unempatho. Selokhu kwathi nhlo 
uSithole ukhuluma ulimi olulodwa; ulimi lokuthi ufuna ngibe 
ngumkakhe azoziqhenya ngaye. Selokhu ngingenile kule ndlu 
usengikhombisile ukuthi angangiphatha kanjani uma ngivuma. 
Nabantu bayasho ukuthi ngayeka izehla, imana uqobo lwayo.” 
UDumazile wathatha isinqumo asibona ukuthi simfanele. 

USithole wafika uDumazile esefikile evela emsebenzini. Wathi 
engena yena wayebingelelwa ngenkomishi yekhofi. Kwalandela 
esivuthayo isitshulu lesi. Kwenzeka konke lokhu nje abamile, 
kodwa bayaxoxa. 

“Akakuthethisi umkakho njengoba ungasavamile ukuya e-
Adams?” 

“Athethise bani, mina? Uyangazi naye ehlezi nje!” Ahleke 
kancane uDumazile. 

“Ngisazomvova! Yena, ngisazomvova! Ngiyezwa futhi 
ngabasiki bebunda ukuthi usethambe useyimfocomfoco.” 

“Hawu! Wathi uzwa ngosibhincamakhasana, kanti wena 
awusayi yini kwakho ukuyodla ilantshi emini?” 

“Angilubeki! Hleze angidlise lo mfazi.” 

“Yena kanti akafiki yini esitolo ukukulethela inkumbulo?” 

“Wazi kahle ukuthi kungenzekani uma engase afike esitolo. 
Wazi kahle. Ngamvala kulokho.” UDumazile wabe esexoxaxoxa 
ngezinto nje eziphathelene nomsebenzi wakwaNaidoo. Wagcina 
ngokuthi : 

“Mayelana nesicelo sakho semihla ngemihla….” Athi 
ukuthula kancane uDumazile. USithole ahlahle amehlo elindele. 
UDumazile waqhuba wathi: 

“Hhayi bengidlala!” Ayifunde ivaliwe uSithole. 

“Ngijatshuliswa yikho nje ukuthi unesikhathi sokudlala nami.” 

“Hhayi bo wena njalo!” UDumazile esho ngezwi elithambile 


namehlo alele. Athi ukukhophoza kancane. USithole asondelele 
ngakuyena, ambambe isandla sangakwesokunxele, sithambe. 
Wasondeza ubuso bakhe kobukaDumazile, baba bunye. Izindebe 
zemilomo zaqala ukududulana. 

UDumazile wanikezwa amandla negunya lokuba anakekele 
umuzi ngokugcwele. Waqasha umuntu wokusebenza. 
Wayezoholelwa nguSithole ukuba alungise igceke. Nempela kwaba 
njalo. Kwakungekhona ubuhle balo lobuya kwakuyisimanga! 
Kwakutshalwe ungwengwe olwalulokhu lugundwa kahle 
ngemishini yesilungu. Ekupheleni kwalo kwakubiywe ngocingo 
oluzungeze umuzi wonke, luthothene ngendlela yokuthi ngisho 
nenyoni mbala kwakungelula ukuba ichushe. Uma umuntu efuna 
ukungena esangweni, wayethinta inkinojana maqede kuzwakale 
izwi liqhamuka ngaphakathi endlini libuza ukuthi ngubani lowo. 
Kwenye inkathi inkulumo yayixoxwa ize iphelele khona lapho 
abantu bengasabonananga mahlanze. 

Indlu yase igcwaliswe ngezimpahla zikanokusho. 
Amawodilophu kanye nemibhede kwakungokohlobo olubizayo 
futhi oluphambili. Yilelo nalelo kamelo lalinombhede kanye 
nowodilophu walo. Endaweni yokuhlala kwakubekwe osofa 
abathofozela kamnandi. Eduzane kwabo kwakubekwe 
ucingo kanye nomabonwakude omibalabala. Phansi endlini 
kwakundlalwe ubuthofothofo bukakhaphethi. Phezu 
kwamakhabethe kwakuhlotshiswe ngezimbali eziyizithombo 
zokutshalwa. Uma umuntu engena wayezibonela nje naye ukuthi 
ikhona impilo kulo muzi.

 Zahamba izikhathi uDumazile waqala ukuzisola. Kwathi uma 
sekuqala inyanga yesithathu, wacela emsebenzini ukuyozanelisa 
kudokotela. Udokotela wafike wamhlola, wayesemtshela ukuthi 
ngempela sekunjalo. Wake wathula uDumazile ecabanga: 

“Hhayi bo Nkosi yami! Ngoba ngangihlela nje! Pho 
ngingakhulelwa kanjani?” Udokotela wabuza uDumazile uhlobo 
lokuhlela ayelusebenzisa. UDumazile wachaza ukuthi wayehlela 


ngendlela yokusebenzisa amaphilisi. Udokotela wachaza ingozi 
umuntu engamvelela uma eke nje wakhohlwa ukuwasebenzisa 
amaphilisi. UDumazile wakhumbula masinyane ukuthi kwake 
kwamehlela lokho. Wake wathula esacabanga: 

“Kuzothiwani nje? Ngize ngithole ingane yesibili ngingashadile? 
Abazali bami bazothi ngiyabacabangela kodwa? Mh, ngaze 
ngaziyala ngokudlala ngomlilo!” UDumazile wake wacabanga 
ukusihushula isisu, kodwa wabuye wazikhuza. Wasuke 
wakhumbula isigigaba samantombazane amathathu ayefunda 
nawo ashona elandelana kade ekhiphe izisu. UDumazile wabe 
esecela iseluleko kudokotela. Udokotela wamtshela ukuba 
asheshe aqale ukuhamba umtholampilo. Wamnikeza amaphilisi. 
Wakhokha, waphuma maqede wangena indlela ebheke ekhaya. 
Kwathi ukuba afike, wangena endlini, wazilahla phezu kombhede. 

USithole wamfica uDumazile ewubhaca embhedeni. 
Wasola ukuthi kukhona okushaya amanzi. Wasondela kuyena, 
wamnyakazisa. 

“Swithadi, kwenzenjani mntakwethu?” Avuke ngomude 
umzimba lo uDumazile, ahlale phezu kombhede abambelele 
ezihlathini. 

“Eyi, angazi ukuthi ngizoyiqala ngiyithini le ndaba.” Athi 
ukuthula kancane uDumazile, abheke phansi, izinyembezi zivele 
zithi qatha qatha. 

“Kanti khuluma nje ukhululeke mntakwethu. Ngitshele lavi.” 

“Kade ngiye kudokotela, wafike wathi ngikhulelwe, izinyanga 
zintathu.”Wabonakala ethuka uSithole, kodwa waziqinisa 

njengendoda. 

“Uze waya kudokotela njena bewusoleni?” 

“Kanti ngiyaqala yini ukukhulelwa? Ngibe sengicela 
emsebenzini ukuba bangivumele ngiyobonana nodokotela. Ufike 
wabona-ke yena ukuthi sekuyabheda. Eyi, Nkosi yami, kazi 


ngangenzani?” Esho enikina ikhanda ekhombisa ukuzisola. 

“Ungakhathazeki, ngizowuthwala wonke lowo mthwalo. 
Yizinto ezincane lezo mntakwethu.”

 Nakuba wayephatheke kabi uDumazile, kodwa kwathi 
cosololo uma ezwa lawo mazwi ayinduduzo. 

“Uzoya nini ekhaya ukuyoziveza kubazali bami?” 
Athi ukuthula kancane uSithole esacabanga. Lo mbuzo 
wamqhamukela kabi engawulindele. Wathatha wathi: 

“Kunganjani uma ngiya ekupheleni kwenyanga ezayo?” 
Anqekuzise ikhanda uDumazile ekhombisa ukuthi uyavumelana 
nalokhu okushiwo nguSithole. 

“UMama wayevame ukuthi ufuna inkomo yakhe kube yimali. 
Kusho ukuthi uma ungase uphathe izinkulungwane ezimbili 
zamarandi, zingakwazi ukumenelisa. Ubaba-ke wayengakaze nje 
ayixoxe leyo.” 

“UMama wakho angimkweleti lutho. Inkomo eyinhlawulo 
kwakufanele ayithole kuMoloi. Mina umuntu engimkweletayo 
ngubaba wakho.” 

“Uthisha uMoloi akayikhokhanga nje!” esho uDumazile 
ebuyisa izinhlonze. 

“Akudokwe ligayelwe mina lelo. Le nkomo ayivele ikhishwe 
nje. Kunemidanti nemibandela ukuphuma kwayo. Futhi 
kuyihlazo nje ukukhokhela into ongayazi.” 

Kwathanda ukumphatha kabi uDumazile ukuzwa ukuthi kanti 
unina ngeke athole lutho kuSithole. 

“Khona yikuphi okungcono ukuba ngiyokhokha isephulo 
kubaba wakho nokuba ngikubuyisele esikoleni uma sewutetile?” 
Waqale wathula uDumazile esacabanga ukuthi yikuphi 
okungcono uma eqhathanisa. Kwathi ekugcineni wathi: 

“Kungcono ukuba ungibuyisele esikoleni.”Wamamatheka 


kancane uSithole. UDumazile waphaka ukudla, wanikeza 
uSithole. Wadla, balala. 

Ngokuhamba kwesikhathi uDumazile waphoqeka 
ukuba awuyeke umsebenzi ngenxa yokugula. Wayesehlala 
ngokungaphatheki neze kahle. Izinyawo zazivuvukala 
kabi. Wayesehlala ephethwe yisiyezi, abuyise. Nokho-ke 
akubanga yinkinga kakhulu ukuhlala kwakhe ekhaya. USithole 
wamphatha ngezandla ezifudumele, emphethe njengeqanda. 
Wayemphathela yonke into ayithandiswayo. 

UDumazile wayevame ukugoduka ngemuva kwezinyanga 
ezintathu. Kwaya ngokuya wagoduka ngemuva kwezinyanga 
eziyisithupha. Wagcina esegoduka kanye ngonyaka; agoduke 
ngesikhathi sikaKhisimuzi. Lokho kwakungasho ukuthi 
wayeseqala ukubhunguka, kodwa wayezama ukuqongelela imali 
ukuze ingaxhaphazeki ngokwehla enyuka ngezimoto. Imali yona 
wayeyiposa zinyanga zonke. Wayephathisa umshayeli webhasi 
eThekwini ukuze ayinikeze unina ekhaya. Kuthe ukuba ayeke 
ukusebenza ngenxa yokugula, lo mthwalo wokuposa wahlala 
phezu kwamahlombe kaSithole. Wayekhipha kweyakhe imali. 

Zahamba izikhathi wasikwa uDumazile. Kwenzeka konke 
lokhu nje kuphakathi kwamabili ebusuku. USithole wathatha 
imoto wamphuthumisa esibhedlela eMshiyeni. Akuthathanga 
sikhathi eside bafika. Wehla emotweni uDumazile, wangeniswa 
egunjini labantu abanjalo. Wathi efika nje kwabe kwenzeka 
lokho. Abahlengikazi bamphuthuma, bawenza kahle wonke 
umsebenzi wabo. Kwathi ukuba baqede, bamsonga kahle 
umntwana, bambeka eduze kukanina. 

“Kodwa ngumuntu muni?” kubuza uDumazile ekhulumela 
phansi kubonakala nje ukuthi utubekile. 

“Ngumkhapheyana.” Amoyizele uDumazile sekumfoma 
nekhala. 

“Sizothi ngubani igama lakhe?” kubuza umhlengikazi ephethe 


ibhuku nepeni. Aqale athule uDumazile esacabanga: 

“Konje khona ngizoze ngimqambe igama nje lo mntwana, 
ngiyothi kubazali bami ngimthole kuphi? Mh…!”Wazwakala ethi: 

“Asithi nguMtholephi Kheswa.” Nempela umhlengikazi 
wabhala phansi, wadlulela kwabanye. 

UDumazile akahlalanga isikhathi eside esibhedlela. Kwathi 
ntambama uSithole wafika esebalandile benosana lwabo. 
Wajabula kabi uSithole ukubona ukuthi uDumazile uthole 
isigemfunga sensizwa engaka! 

“Abahlengikazi babuzile ukuthi igama lomntwana ngubani? 
Ngivele mina ngangazi nje ukuthi ngizomqamba ngithi ubani. 
Ngibe sengithi nje uMtholephi.” USithole wamqamba naye 
elakhe. Wakhipha amanabukeni kanye nezingubo zomntwana. 
UDumazile wamgqokisa umntwana, wamnikeza uSithole ukuba 
amgone. Ngemuva kokubhalisa imininingwane ethile, baphuma 
sebeyongena emotweni phandle. 

Bathi bangangena nje emotweni, uDumazile wawuhlaba 
inhlali owakhe. Uthule nje akathule kodwa uyathatha uyabeka: 

“USithole wathi angikhethe phakathi kokuba akhokhele 
abazali bami nokuba angiphindisele esikoleni. Njengoba 
ngakhetha ukuba angibuyisele esikoleni nje, kusho ukuthi 
abazali bami abatholi lutho ngami? Uthisha uMoloi akazange 
amkhokhele uLerato. Manje uSithole akafuni ukukhokhela 
uMtholephi? Kanti mina kuzothiwa ngiyintombazane eziphethe 
kanjani? Awu ngeke, ngizolakha isu lokuba abazali bami 
badle ngami. Ngeke nje ngikhuleliswe ngumuntu adlule lapho 
angabakhokheli abazali bami. Ngeke nje!” USithole waxakeka 
nje ukuthi uDumazile ucabangani. Kwathi noma uSithole ethi 
uyabuza ukuthi kwenzenjani, uDumazile anikine ikhanda 
ekhombisa ukuthi akukho lutho olonakele. Bahamba njalo baze 
bafika eMafezini eMlazi. Behla emotweni, bangena endlini. 

Unkatho lwamudla uSithole ukuba kube nguyena olungisa 


ukudla. Yazama indoda ukufudumeza isikhokho sangayizolo. 
Waphaka, badla. Kwathi bangaqeda, uSithole waqoqa izitsha 
wazihlanza. Kwenzeka konke lokhu nje uDumazile uhlezi phansi 
ugone usana lwakhe. Kwathi angaqeda uSithole, bazixoxela 
izindaba ezingatheni nje kwaze kwashaya isikhathi sokuya kolala. 
Bengakazumeki, uDumazile waluqala-ke udaba lwakhe: 

“Manje baba kaMtho bengicela ungihambise ekhaya kusasa. 
Uma ngicabanga ngabazali bami, ngivele ngishaywe wuvalo 
kubande kwamancane. Ngiyasola ukuthi ikhona into eyenzekile 
ekhaya.” 

“Into efana nani?” 

“Awazi wena, abakithi abadala banolaka kabi! Mhlawumbe 

sebelwisa abazali bami nje ngenxa yesenzo sami.” 

“Isenzo sakho sani?” 

“Sokuthola umntwana ongahlawulwanga. Abalele 

bangathukuthela bangiphuce lo mntwana uma kuthuleka 
njengoba kuthulekile nje.” 

“Abathukuthelanga ngani ngomntwana wakho wokuqala 
ongakhokhelwanga?” 

“Ubaba washweleza. Wabathembisa ukuthi ngeke 
kusaphinda. Njengoba sekuphindile manje, ubaba uzongidikila, 
athi abaphansi abenze into abayithandayo ngami nomntwana 
wami.” Athule kancane uSithole esacabanga: 

“Eyi madoda! Yinto ezothiwani-ke lena? Kusho ukuthi 
kufanele ngiphathe imali yenhlawulo. Okwakobani nje ukuziyisa 
ejele ubhekile? Mh, sengizophoqeka phela ukuba ngikhokhe 
isephulo sikayise. Eyi, madoda!” USithole wavuma ukuthi 
uzomhambisa uDumazile kubo, kodwa hhayi ngokushesha 
njengoba uDumazile ayecelile. Wathi bayohamba ngoMgqibelo 
ngemuva kokuba esevalile esitolo ntambama. 

Washaya-ke uMgqibelo ongaliyo. USithole wavala esitolo 


maqede waphuthuma eMafezini ukuyolanda uDumazile nosana 
lwabo. Wabafica sebemi ngomumo. Bangena emotweni, 
yasuka seyiphikelele eMzimkhulu. Babehamba bezixoxela nje. 
UDumazile wayelele phezu komqondo othile. 

“Kufanele baba kaMtho uthembise abazali bami okuthile.” 

“Okufana nani nje?” 

“Mhlawumbe singathi nje into enjengokungicela kumbe 
ukungilobola, noma-ke ukukhokha inhlawulo ngomntwana lo,” 
esho ekhomba usana lwabo. 

“Ungakhathazeki kulokho mntakwethu, ngihlomile ngalapho. 
Bengingathini phela ukuqhamuka ngivathazela nje kubaba 
wakho, nokwenza ayengikhonze kangaka!” Kuthi cosololo 
kuDumazile. Yahamba njalo imoto yaze yayofika kuhwalala 
kwaKheswa eMzimkhulu. 

“Yise kaDumazile, ngekabani le moto ema phandle?”Wathi 
lacu uKheswa, walunguza ewindini. Wathula isikhashana 
esabukisisa. Asukume noMaNdovela alunguze. 

“Hawu, sengathi yimoto kaSithole nje lena?” kusho 
uMaNdovela sakubuza. Kuthi kusenjalo kuphume uDumazile 
emotweni egone umntwana, alandele noSithole sebeqonde 
emnyango. UMaNdovela benomyeni wakhe bahlala phansi. 

“Nqo nqo nqo!” UDumazile engqongqoza esicabheni. 

“Ngena!” sekusho uMaNdovela. Kuvuleke isicabha, bangene 
maqede bahlukane ngezinini, bahlale phansi. Kwabingelela 
uSithole. Bavuma. Baphilelana. 

“Dumazile mntanami, sewahamba ijuba likaNowa! Khona 
bewusakhumbula nje ukuthi washiya umntwana lapha ekhaya?” 
“Yebo! Bengisakhumbula mama. Angithi bengiyiposa nje 

imali! Beyingafiki yini?” 
“Beyifika ukufika, kodwa umntwana uyamdinga unina wakhe. 


Awu, sewungaze ufike umntwana eseyintombi!” Ahlekele phansi 
uDumazile. 

“UMaNzimande nimshiyile yena?” Aqale abakaze uSithole, 
bese ethi: 

“Yebo!” Athande ukwexwaya uMaNdovela. Wayecabanga 
ukuthi ingane lena ngekaMaNzimande. 

“Pho umntwana lo?” esho ekhomba usana. 

“Umntwana ngowendodakazi yenu.”

 Umnumzane uKheswa amise ikhanda sengathi akayizwisisi 
kahle le nto engena ngezindlebe zakhe. 

“Ngithe angize ngizozilahla kinina ngokuba ngizoziveza.” 
Anikine ikhanda uKheswa. Asukume kancane abheke 
ngasemsamo. Athi qala qala, angayiboni le nto ayicingayo. 
Waphuma esedlwathizela eseya kwenye indlu. UMaNdovela 
wayifunda ivaliwe, walandela. Wamfica umyeni wakhe edonsa 
iklwa ngaphansi kombhede. 

“Wenzani yise kaDumazile? Wenzani?” 

“Ngizobonda wena ngomkhonto uma ungabhekile!” 

“Uzoze ungibonde ngomkhonto nje ngenzeni yise 
kaDumazile? Hhi, ngenzeni?”“Awuboni ukuthi uSithole 
uzongedelela lapha emzini wami? Ukhulelisa ingane yami bese 
ezopepenyeka nayo lapha! Akwenziwa lokho kokaNdodenye 
umuzi! Ukuthi besikhonzene naye akusho lokho ukuthi 
usengamane enze noma yikanjani emzini wami. Akhulelise 
ingane yami? Isigcino phela uzodlulela kuwena!” 

“Yise kaDumazile, ubabezala wayeseluleka ngokuphakamisa 
isikhali phakathi komuzi. Wayethi lokho kuletha umkhokha 
omubi ekhaya. Kubi impela lokhu okwenziwe nguSithole, kodwa 
kufanele kuhlalwe phansi kuxoxwe.” 

Umnumzane uKheswa wazikhumbula izeluleko zikayise 


esaphila, wathamba. Babonisana ngokuthi uSithole ahlawule. 
Baphuma endlini igwebu lemfezi selehlile, baqonda ekhishini 
lapho kwakuhlezi khona uSithole benoDumazile. 

“Awu goba msenge zidle izimbuzi! Yimina lona osevele 
alibuke nje iphithi liziletha esagileni? Hho, yekanini imihlola! Lafa 
elihle kakhulu; lafa silibhekile!” 

“Ayidle izibekele Nozulu!” Sekushweleza uSithole. 

“Idle izibekele ini, inja?” Aphinde ashweleze futhi uSithole. 

“Isenzo sakho simbi kabi wena! Ungcole kabi! Awuhlukene 
nokuthi ugange nengane yakho! Angikaze mina ngiyibone into 
enjena!” 

“Nozulu ngiyashweleza ezinyanyeni zonke zakwaKheswa. 
Ngizimisele ukukhipha konke enginakho ngishweleze ngakho 
kwabalele.”

 Kuthi cosololo kumnumzane uKheswa. Wabheka 
ngakumkakhe, wathatha wathi: 

“MaNdovela, udinga ukuhlawuliswa lo muntu. Udinga 
inhlawulo. Akuyona eyami le ngane adlale ngayo, ngekababa.” 

“Yiqiniso yise kaDumazile. Kufanele umntwana ahlawulwe 
nje.” Umnumzane uKheswa wabheka ngakuyena uSithole, 
wathatha wathi: 

“Ngizofuna izinkulungwane ezinti zamalandi.” Esho emisa 
iminwe emithathu. USithole adonse isikhwanyana sakhe 
ekhukhwini elisenqulwini, akhiphe amaphuphu ezikhova wodwa, 
athi: 

“Ngicela into yokubeka.” 

“Thatha ithileyi MaNdovela.” Nempela asukume alithathe, 
alibeke phansi phambi kukaSithole. Aqale-ke ukuyibhacaza imali 
uSithole. Kwathi ingaphelela isibalo leso, uKheswa wayithatha 
ngethileyi wayibeka emsamo, wabuya wahlala phansi. 


“MaNdovela, angazi noma iyabongwa yini into enjena?” esho 
ebheke phansi ebambelele ngezandla ebunzini. UMaNdovela 
wathatha wathi: 

“Siyabonga-ke bandla!” esho ebheke kuSithole. 

Wabonakala uSithole esencibilika, kwazise phela amaphaphu 

ayesephezulu. UDumazile waxoxa nonina. 

“Uphi uLerato ma?” 

“Awu uLilatho uselele. Sewuyombona ekuseni.” Kwale 
kuDumazile, afune ukuyombona ngaso leso sikhathi umntwana 
wakhe. Wathatha usana lwakhe walugonisa uyise walo, baphuma 
benonina sebeya endlini lapho kulele khona uLerato. 

“Hawu, usekhule kangaka umntanami bantu!” 

“We mame…! Uklekhule kangaka umntanakho, angithi 
ubungasabuyi ukuzombona ekhula!” Ahleke uDumazile uma 
ezwa unina ekhuluma kanjena. Wanyakazisa indodakazi yakhe, 
yaphaphama. 

“Muntuza, uyambona uma?” Acikice amehlo uLerato bese 
elala futhi. Kubonakale nje ukuthi umntwana uphazanyiswe 
esesebuthongweni bakhe obumnandi kabi. Bamyeka, 
bammbathisa ingubo. Baphuma behamba bezixoxela nje. 

“Kodwa mama, ubaba ubengeke esalinda kuze kuse bese 
kuyima ekhokhisa uSithole le mali?” 

“Wukuthi uyihlo ubedinwe kabi! Umqondo wakhe uye 
uphambane uma kukhona okumcasulile. Ngimkhuze esethi 

uthatha umkhonto ukuyobhokoda uSithole.” 

“Hhayi bo ma! Kanti bese kunjalo?” 

“Nyaniso! Awumazi wena uyihlo ukuthi unjani uma 

esethukuthele! Isenzo sakho kodwa mntanami sibe sibi kabi! 
Indoda endala kangaka pho?” 

UDumazile waqala esinye isihloko sendaba. 


“Mama, angazi ukuthi ngizokwenzenjani ukuze ngithole 
umzanyana. Bengingathokoza uma ngingase ngithole umuntu 
othembekile.” 

“Awu Dumazile, anisafuni ukuziphathela izingane 
zenu? Nizalelani pho?” Ahleke kancane uDumazile kodwa 
angamphenduli. 

“Asazi-ke ngoba phela noLilatho uyafunda esikoleni. Ukuba 
ubengafundi, bengingathi thatha yena ayokulekelela.” 

“Uyazi mama, yisu lelo. Ngizothatha yena ayofunda eMlazi. 
Kuyothi-ke ntambama angisize uma esebuyile esikoleni.” 

“Angazi-ke phela mntanami, kuzofanela ukhulume 
noyisemkhulu.” 

“Usho ukuthi ubaba angase ale naye ma?” 

“Angazi mntanami.” Babe sebengena ekhishini lapho 
kwakuhlezi khona oSithole benoKheswa. 

UMaNdovela walubeka-ke udaba kumyeni wakhe. UKheswa 
waqale wanqaba ukudedela uLerato, kodwa kwathi uma 
sekuxoxiswana kahle, wagcina evumile. Ngemuva kwezingxoxo 
bahlukana, yilowo nalowo eseya egunjini alungiselwe lona. 

Ngakusasa ekuseni uMaJwara wabona imoto kaSithole 
imi ebaleni kwaKheswa, waphikelela khona. Wadlula 
kwaMaMdinsilwa wafika wamtshela ukuthi make bathi gqi 
kwaKheswa ukuyobheka ukuthi kwenzenjani. Nempela 
uMaMdinsilwa wasukumela phezulu. Bathi bengena nje ebaleni, 
baphambana nabo emnyango. 

“Hawu, senixoshwa yithina yini Dumo?” kusho uMaJwara 
esethelwa ngamahloni. Kuphendule uMaNdovela kuqala: 

“Cha bandla Jwara, bewuvele umthwalo ususobhokweni. 
Sebeleti kabi emsebenzini wabo.” 

“UMaNzimande yena akezanga?” kubuza uMaJwara ngoba 


ecabanga ukuthi uDumazile uphathele uMaNzimande ingane. 
Kuthi xhifi kuDumazile, anyukubale abuyise nezinhlonze. 
UMaNdovela ayilande-ke indaba. Kwathi engakaqedi, kwezwakala 
uDumazile esethi: 

“Asihambe yise kaMtho.” UMaMdinsilwa abuke uMaJwara 
kodwa angasho lutho. UDumazile wangena emotweni egone 
usana lwakhe, uLerato benoSithole balandela. Bavalelisana-ke 
ebaleni. Imoto yaduma, yasuka. 

OMaJwara benoMaMdinsilwa babamba abebeze ngayo. 
Babehamba bezixoxela endleleni. 

“We ntombi kaJwara! Kodwa yini lena evelele uMaNzimande? 
UDumazile useyithathe ngempela indoda yakhe?” 

“Indaba yabantu besilisa! Ahlupha kabi amadoda ngokungafuni 
ukuguga. Mdala kabi phela uSithole ukuba angenza lo mkhuba.” 

“Nezingane zamantombazane zinjalo kodwa, zihamba zizineka 
nje koyise ngoba zifuna imali.” 

“UDumazile akasabuyi nje ekhaya kanti usengumfazi kaSithole? 
Yehheni bo we bantu! Shono nje kanti uMaNdovela wayebalisa 
kangaka ngokungabuyi kwakhe!” 

“Kusho ukuthi oSithole laba bebengakezwa ngalesi sifo. 
Kusobala bebengakezwa.” 

“Usho lesi samagama amathathu?” 

“Sona kanye.” 

“Akekho umuntu ongakezwa ngalesi sifo. Noyedwa! Nalabo 
esibaphathayo kungukuthanda kwabo.” 

“Musa ukukhuluma kanjalo wena bo! Uzozizondanisa nabantu 
qiniso! Abantu basosizini kabi ngokuhanjelwa yizihlobo zabo.” 

“Uthi angithini phela ngoba uhulumeni usememezele waze 
washa izwi ezama njalo ukuxwayisa abantu ngobungozi balesi 
sifo. Umuntu esingakamphathi lesi sifo uyabuphika ubukhona 


baso. Asisho lutho-ke, kodwa isalakutshelwa sibona ngomopho.” 

“Ngiyakuvumela khona, akekho umuntu ongakezwa futhi 
nongazi ngalesi sifo.” 

“Bheka nje uhulumeni usekhiphe namaplastiki ukuba abantu 
bawagqoke uma beya ocansini, kodwa abantu abanobudedengu 

njengoSithole abawasebenzisi.” 

“Usho amaplastiki lawa okuthiwa amakhondolo?” 

“Usho wona kanye. Amakhondomu.” 

“Ngoba esebenza ngempela wona amakhondolo lawo?” 

“Kuthiwa ayasiza wona uma esetshenziswe kahle nangendlela 

yakhona.” 

“Okusho ukuthi ikhona ingozi uma engasetshenziswanga 
kahle?” 

“Yonke into inobungozi uma ingasetshenziswanga kahle 
nangendlela yakhona.” 

“Abantu abanenkani njengoSithole bazovelelwa wumshophi; 

umshophi wokuhaqwa yigciwane lengculaza.” 

“USithole udlala kabi; udlala ngomlilo, uzokumhangula” 

“Uyozibona yena-ke ukuqeda.” 

“Kwakungcono kuqala ngezikhathi zethu. Izifo 
ezinjengogcunsula namaqondo zazelapheka. Hhayi ubhubhane 
lolu olushisa ubuhanguhangu okomlilo wequbula! Awu, 
seziphelile izingane zethu!” 

“Kudela umfazi ongazalanga, qiniso! Indaba yokubuka 
izingane zakho zibuthuka phambi kwakho! Izingane zethu 
azibazi ubumnandi bokuba musha. Nansi imamba ivundle kabili 
endleleni. Weqa, ngqofo!” 

“Ukuba izingane zethu ziyakhuzwa zilalele, ngabe azisayi 
ocansini. Abantu abaningi esibangcwaba mihla namalanga 
bahamba ngendlela yocansi; ucansi olungaphephile.” 


“Kepha usho ukuthi bangayi ocansini baze babe yimixhiliba 
yezalukazi nemidodovu yamaxhegu?” 

“Cha phela, kuze kufike isikhathi lapho izithandani zingena 
ezingeni lokwakha umuzi. Nalapho futhi, kufanele izithandani 
zihambe ziyohlolwa igazi kuqala anduba ziye ocansini.” 

“Sengathi nguwena wedwa onalowo mqondo. Abantu 
abaningi abayihhoyi leyo.” 

“Sisazoqhubeka nokubangcwaba-ke njengoba sibangcwaba 
nsuku zonke nje.” 

Bahamba njalo bezixoxela baze bahlukana enhlukanandlela 
yilowo nayilowo esebambe ebheke kwakhe. 


ISAHLUKO SESIKHOMBISA 

Ngemuva kokubuya kwakhe eMzimkhulu uDumazile, wavuka 
ngakusasa ekuseni waphikelela esikoleni esiseduzane nomuzi 
wakhe. Wathi efika nje wayezikhalela kuthishanhloko ukuba 
ancikise uLerato kwezinye izingane. Ngemuva kokuncenga 
isikhathi eside uDumazile, nothishanhloko elandula, wagcina 
evumile ukwamukela umntwana. Wakhokha imali yesikole, 
wamshiya-ke umntwana. 

UDumazile akabange esabuyela emsebenzini wakhe 
wakwaNaidoo. Wahlala ekhaya unyaka wonke esakhulisa 
umntwana wakhe. Nokho-ke wayengenayo inkinga yemali 
ngoba uSithole wayemondla, emthengela yonke into ayidingayo. 
Wamqashela ngisho nomzanyana ukuze angakhathazeki. ULerato 
wakhokhelwa nguyena esikoleni, futhi emondla njengengane 
yakhe. 

Ngonyaka olandelayo uDumazile wabuyela naye esikoleni. 
Waba nenhlanhla enkulu yokuba uSithole abe ngumngani 
kathishanhloko wesinye sezikole khona elokishini. Kwahlelwake 
ukuba uDumazile ayokwenza ibanga leshumi. Leso senzo 
sacishe sasusa omkhulu umsindo esikoleni. Inqubo nenkambiso 
yesikole yayithi umfundi ovela kwesinye isikole akavumelekile 
ukuba ayoqala ibanga leshumi kulesi sikole. Othisha bakhononda 
ngokuthi uDumazile kwakufanele ayoqala phansi ebangeni 
lesishiyagalolunye uma enokwamukeleka. Abafundi bona 
bacishe bagxoba itoyitoyi ngalesi senzo sikathishanhloko. 
Babekhala ngokuthi nabo banazo izihlobo kanye nabangani 
babo abangemukelwanga ebangeni leshumi ngenxa yokuqina 


kwemithetho kulesi sikole. Babuza-ke ukuthi pho ngonjani lo 
mfundi yena owamukelwayo? 

Nokho-ke uthishanhloko wazama ukuwubhula lowo mlilo, 
wathembisa ukuthi iphutha elifana naleli ngeke lisaphinda 
lenzeke ngomuso. UDumazile yena wagcina engenile ebangeni 
leshumi. 

Baqala-ke ukufundisa othisha. UDumazile wazibonela 
zibekwa nje ukuthi akudlalwa lapha, kuyasetshenzwa. Naye 
wakhuphula amasokisi wabhukula impela. Waqhuba kahle 
kwaze kwafika isikhathi sokuvivinywa ekupheleni konyaka. 
Nokho kwaba lula-ke ukuphendula imibuzo ngoba umsebenzi 
babewulungiselele ngempela. UDumazile waba ngomunye 
wabafundi owaphumelelayo. 

Kwakuvele kuyisifiso sakhe uDumazile ukuba abe 
ngumhlengikazi ngenkathi esakhula. Kwase kuyithuba-ke leli 
lokuba afezeke amaphupho. Wafaka isicelo sakhe kwesinye 
sezibhedlela ezinkulu eziseThekwini. Akuthathanga sikhathi 
eside, yabuya impendulo ethi makafike ngokushesha. Nempela 
kwaba njalo. 

Ngenkathi efika esibhedlela uDumazile, wayephethe incwadi 
leyo ayeyitholile. Wangena ehhovisi lomphathi, babingelelana. 
Udaba lwabe selusingathwa ngabasizi bomphathi ngoba lwase 
luphethwe yibona. Bamnikeza amafomu ukuba awagcwalise. 
Nempela wenza njalo. Kwathi angaqeda, wawabuyisela kubona 
futhi. Bamtshela ukuba alindele impendulo ehlezi ekhaya, 
bazomthinta kungekudala. Wasukuma, wabonga, waphuma. 

Ngemuva kwamasonto amathathu elindile ekhaya uDumazile, 
kwafika incwadi embizayo ukuba aphuthume afike esibhedlela 
ayoqala ukufundela ubuhlengikazi. Wajabula kabi ukuthola leyo 
ncwadi. Wayikhombisa uSithole, naye futhi wajabula. Kwabe 
sekwenziwa amalungiselelo khona manjalo. Ngakusasa ekuseni 
uSithole wavuka maqede wahambisa uDumazile esibhedlela. 
Ekufikeni kwabo, behlisa izimpahla emotweni maqede bazibeka 


lapho ayezohlala khona uDumazile. USithole wabuyela emuva 
esitolo. 

Abahlengikazi abasathwasayo bahlanganela ehholo 
ukuyotshelwa ngenqubo nenkambiso yasesibhedlela. Kwathi 
ukuba umphathi aqede ukubayala, bahlakazeka sebeya 
emakilasini abo. Bafika bafundiswa ukuthi iziguli ziphathwa 
kanjani. Kuningi nokunye abakufundayo okumayelana 
nokuhlalisana emsebenzini. Ngokuhamba kwesikhathi badedelwa 
baya emawodini ukuyokwenza lokho ababekade bekufundiswa 
emakilasini. Bawuqhuba kahle lo msebenzi baze bawujwayela. 
Ngokuhamba kwesikhathi babebuye badedelwe bodwa bahlenge 
iziguli, abahlengikazi bezihlalele emahhovisi bephumule. 

Ngelinye ilanga insizwa yakwaZuma yambuka 
uDumazile maqede yamukha. Kwacaca ukuthi uma ingase 
ithole lo sukasambe wentokazi, konke ngabe sekulungile 
futhi sekuphelele. Yahluleka wukubekezela, yazibika 
ukuhlupheka kwayo. Nokho intokazi kaNozulu yalandula 
impela. Kwakungekho nje emqondweni kaDumazile ukuthi 
bangahlukaniswa yini noMatshana. Insizwa ayiphelanga ithemba. 

Zahamba izikhathi iminyaka idedelana, sasondela isikhathi 
sokuvivinywa kokugcina. Kwakungathi yiphupho lelo 
kuDumazile. Wayezibuza kodwa ahluleke wukuziphendula 
ukuthi nguye ngempela yini lowo owayesezobizwa ngoSista. 
Wayethi uma ebuka ubuphansi bomuzi wakubo, afikelwe 
yizinyembezi. Wazimisela ukuba angabalahli abazali bakhe uma 
eseqedile ukufunda. Zaqala-ke izivivinyo. Nakuba amaphepha 
ayelukhuni impela, kodwa uDumazile wayenethemba lokuthi 
uzophumelela. Nangempela imiphumela yafika injengoba 
ayethembile. Kwenzeka konke lokho nje, noLerato akazibekile 
phansi; uphumelela kahle kakhulu ezifundweni zakhe. 
Wayengomunye wabafundi owaklonyeliswa ngesitifiketi 
sokuzinikela emsebenzini wakhe. UMtholephi wayezama naye 
ebangeni lakhe nakuba wayengafani noLerato. 


Ngenkathi uDumazile ebuyela esikoleni, washiya ehlelile 
ukuthi ngubani umuntu ozokuba yiso lakhe ekhaya; umuntu 
ozonakekela ukuphila kwabantwana kanye nesithandwa 
sakhe. Wacabangisisa uhlobo lomuntu olufanele lo msebenzi. 
Akadidekelanga ngasekufuneni umuntu osemncane. Wayemazi 
kahle uSithole ukuthi akacushwa ngaseziketini. Wabona kufanele 
ukuba afune umama osekhulakhulile; umuntu azokhululeka 
ukumshiya noSithole kungonakali lutho. Nempela wamthola 
umama osemdala nje. Wawenza ngokwethembeka umsebenzi 
wakhe wokuwasha, ukupheka kanye nokunakekela ikhaya. 
Ekuphothuleni izifundo zakhe uDumazile, wawufica umuzi 
wakhe usekuleso simo ayewushiye ukuso. 

Ngelinye ilanga uDumazile wazixoxela nje ngempilo 
ayeyibona esafundela ubuhlengikazi esibhedlela. 

“Uyazi yise kaMtho, izinga lempilo yabantu besifazane 
seliguqukile.” Athi ukuthula kancane uDumazile. 

“Liguqulwa yini?” kubuza uSithole ngoba engaqondi kahle 
ukuthi uDumazile uqondeni. 

“Wawungabona wena ngenkathi ngifika esibhedlela! Izimoto 
zazipakwa zigcwale iyadi ungafunga ukuthi ngezodokotela kanti 
phinde.” 

“Kwakungezobani kanti?” 

“Ingxenye enkulu yalezo zimoto kwakungeyabafundi 
ababefana nami nje.” 

“Beyithathe kuphi imali yokuthenga lezo zimoto zibiza 
kangaka?” Ahleke uDumazile, bese ethi: 

“Bezithengelwe ngamasoka abo. Umuntu uma ekuthanda 
ngempela, kungeve ngoba ekukhohlisa nje, udela konke 
anakho. Nami ngacabanga nje ukuthi ukuba nganginomuntu 
owayengithanda ngempela nangokweqiniso, ngabe ngathi 
ngiphuma esikoleni sasesibhedlela, ngabe sengishayela imoto.” 


Amhlaba lawo mazwi uSithole. Nokho indoda yaziqinisa. 
Wabe esezibuzisa imibuzo engatheni nje. 

“Uyakwazi yini ukushayela?” 

“Ukushayela imoto wubala. Umuntu ukufunda ngokuphazima 
kweso lokho.” USithole wacabanga, wabona kufanele ukuba 
azame imizamo yokuvala lesi sikhala esingaba yimbangela 
yokupheshukelwa yingilosi yakhe. 

Ngelinye ilanga uSithole wasuka ekhaya waqonda egalaji 
ukuyokhetha uhlobo oluthile lwemoto. Nempela wayibona, 
wayithanda. Yayibiza yona, kodwa kwakungelutho lokho, inqobo 
nje uma ejabulise isithandwa sakhe. Wake wacabanga ukuthi 
ayikhokhe yonke imali, kodwa wabuye waguqula umqondo. 
Wabona ukuthi impahla seyithanda ukukhopheka esitolo, 
ngaleyo ndlela wahlela ukuthatha ingxenye enkulu yemali 
agcwalise ngayo impahla esitolo. Wathatha ingxenye yesine 
yemali yakhe wakhokhela imoto. Wabhalisa imininingwane 
yokuthi uzokhokha kanjani ngenyanga. Wabambisa nangesitolo 
sakhe ukuthi uma kwenzeka ehluleka ukukhokha, kuyodliwa 
sona. Nokho-ke uMondise omkhulu wayenzela ukugcwalisa 
amaphepha nje. Wayengaboni ukuthi kungadalwa yini ukuba 
ahluleke ukukhokha okwakungenza kudliwe isitolo sakhe. 

Langa limbe uDumazile ezihlalele endlini, wezwa ihudi 
yemoto ithi papabhu ebaleni. Wathi lacu, walunguza. Wakhangwa 
wunyonyovu lwemoto selugcwele igceke. USithole waphuma 
phakathi, wama eceleni kwayo. UDumazile wasondela kuyena. 

“Mntakwethu, yisipho sakho lesi. Nanku nomakhalekhukhwini 
futhi.” UDumazile wajabula ngendlela yokuthi wahluleka 
ukuzibamba. Wazithola esegomothela uSithole emanga. “What a 
surprise!” 

“Manjena kufanele siye endaweni evulekile ukuze 
ngikukhombise kahle ukuthi ishayelwa kanjani. Kulula nje ngoba 
yona iyazishintsha; wena owakho umsebenzi wukuqondisa 


amasondo nje.” UDumazile kwakuthi akahlanye ngenxa 
yenjabulo. Kwathi emini yantambama, bashona khona 
enkundleni kanobhutshuzwayo ukuyofundisana. Akuthathanga 
sikhathi eside, uDumazile wazizwa esengumpetha. Yathi isibuyela 
ekhaya imoto yabe seyishayelwa nguDumazile. 

Kwadlula izinsukwana nje kwafika incwadi ivela esibhedlela. 
Leyo ncwadi yayisiyimpendulo yesicelo ayesenzile sokufuna 
umsebenzi. Babemazisa-ke ukuthi makafike ukuzoqala 
umsebenzi. Wabe esenza amalungiselelo khona manjalo. 
Ngakusasa ekuseni uDumazile washesha ukuvuka. Kwathi 
ukuba aqede ukuhlamba umzimba, waphuza itiye. Kwathi 
angaqeda, wagqoka, waphuma endlini wangena emotweni, zaya 
esephikelele esibhedlela. Wathi efika, wagcwalisa imininingwane 
ephathelene nokuqala umsebenzi. Bamnikeza indawo lapho 
ayezosebenzela khona. 

Ingakapheli inyanga uDumazile eqalile ukusebenza, 
shayisiyane yena emgwaqweni. Wangena ngemuva emotweni 
yomlungu yohlobo oluphambili. Nayo futhi leyo moto yashayisa 
engaphambi kwayo. Zalimala zaphela izimoto. Kwenzeka 
le nhlekelele nje yingoba uDumazile wayenganakile ukuthi 
kufanele ame ezibanini zomgwaqo. Wayekhuluma ocingweni 
olungumakhalekhukhwini. Amaphoyisa afika ngokuphazima 
kweso, abhalisa yonke imininingwane. Izimoto zona zasuka 
sezidonswa. 

UDumazile wafika ekhaya wabikela uSithole ngokushayisa 
kwakhe. Wathi uma elibuka leli cala uSithole, wabona ukuthi 
uDumazile ngeke adabule, lizomchitha. Wazimisela ukuba 
lithwalwe nguyena. Wenza imizamo yokuba lolu daba luphele 
ngaphandle kwenkantolo. Ngakusasa ekuseni wavuka waqonda 
emaphoyiseni ukuyothola imininingwane yabaninizimoto ezabe 
zilimalile. Nempela wafika wayithola. Wabashayela izingcingo 
ukuba bafike emaphoyiseni. Ngenhlanhla enkulu wabathola, 
bafika. Bakha isivumelwano phambi komthetho sokuthi yena 
wakoMatshana uyazibophezela ukuthi uyozithwala zonke 


izindleko ezidalwe wukushayela budedengu kukaDumazile. 
Bavumelana-ke ukuthi icala lizophela ngaphandle kokuya 
enkantolo. 

USithole waqala-ke ukukhokha amanconzunconzu. Imoto 
yomlungu yabiza imali eshisiwe ukuyilungisa. Imali yakhe 
ebhange yayiya ngokuya ihwabheka. Nokho ithemba lakhe lonke 
lase lisesitolo. Sasiyenza sona imali, kuyihhinikazi uqobo lwalo. 
Ngosuku lwempesheni nje wayelala ebomvu, kwazise phela 
kwakuholelwa esitolo sakhe. 

Ngelinye ilanga uDumazile wafikelwa wumcabango wokuthi 
angahlomula kanjani emalini kaSithole engena lapha esitolo. 

“Lesi sitolo siyayenza phela imali; siyenza ngempela. Ngisuka 
kude kabi naso. Ngempela bekufanele uSithole abonge kumina 
njengoba enzile nje. Lesi sitolo sesikhule sadlondlobala kangaka 
nje kungenxa yami. Ngangiyiwozawoza kazibuthe ezinsizweni. 
Zazifika zidedelana zizozithengisa ugwayi nokunye, kanti 
zaziqonde ukuzozibika kimina. Impahla esitolo yayihamba 
ubuthaphuthaphu, uSithole alale ebomvu. Futhi mina 
nganginekhono elihle lokuxoxisana nabathengi. Ngamakhela 
phela uSithole umsebenzi wakhe. Kuzofanela ngihlele nephoyisa 
uMkhize ukuze angaphazamisi uma sengenza izinto zami. 
Imali engiyoyithola ngaleli cebo lami ngiyothengela ubaba 
umhlahlavana wemoto, esalayo ngivule ngayo isaluni. INkosi 
isiyongixolela bandla, imali ngiyayidinga. Okumnandi-ke wukuthi 
uSithole ngeke yena ashone kumbe alahlekelwe yilutho ngoba 
umshuwalense uyokhokha.” 

Langa limbe kwenzeka ukuba impesheni iqondane 
noLwesihlanu lokuphela kwenyanga. USithole wayexakeke 
ngendlela yokuthi wayengakwazi ukunyakaza esitolo. 
Nangakusasa ngoMgqibelo kwakuseyiso sona leso; abantu 
kunyamfuka bezothenga, abanye bezokhokha izikweletu zabo. 
Wayengakhohliwe uSithole ukuthi kwakufanele aye kokhokhela 
isitifiketi somshuwalense wesitolo ebhange. Wayenesibopho 


sokuwukhokhela lo mshuwalense njalo ekupheleni kwenyanga 
kumbe ngaphambi kokuba iphele. Waziduduza-ke ngokuthi 
useyoze aye ebhange ngoLwesibili zizine enyangeni elandelayo 
njengoba kuyobe kuyiholide ngoMsombuluko. 

Entathakusa yangoLwesibili, uSithole wathola ucingo 
esalele. Lwaluvela kumuntu mumbe ongazishongo igama, luthi 
akaphuthume esitolo kukhona umonakalo owenzekile. Nempela 
wavuka, wagqoka, wadumisa imoto, yasuka seyiphikelele khona. 
Wathi eqhamuka, wakhangwa yizicimamlilo seziqedela ukucisha 
lokho okwakusalokolokoza. Isitolo sona sase sishe sangqongqa, 
sekusele nje amagebedu ezindonga. USithole wasangana 
ukusangana. 

Ngemuva kokubhalisa isitatimende sobunikazi sitolo uSithole, 
amaphoyisa aqala ukwenza uphenyo. Aqala ngonogada 
owayeqaphe isitolo ebusuku. Waziphendulela-ke oweNkosi: 

“Kufike abantu abalinganiselwa eshumini ebusuku bayizolo 
bathi angilale ngesisu phansi emhlabathini. Ngigologolozile, 
baqhumisa isibhamu. Ngalala-ke mina. Babulala isicabha. 
Ngathi ngizama ukumemeza, bangishaya ngesidunu sesibhamu. 
Ngathula. Isicabha saklayeka, savuleka. Bangena. Batapa, batapa 
batapa impahla. Ngithe ngibona kwaqhamuka umhuqa weloli, 
kwalayishwa kulo impahla. Ekuqedeni kwabo, laduma, lasuka 
lamela buqamamana. Behla, babuya sebehamba ngezinyawo 
bephethe isipakupaku sikaphethilomu. Bawuthela endaweni 
yezingubo, balayitha, kwalanguka amalangabi. Basuka babaleka 
bangena elolini, bakhala bemuka. Ngavuka phansi ngacela 
usizo ukuba kuthintwe uSithole. Kwathintwa amaphoyisa kanye 
nezicimamlilo. Yilokho-ke engikwaziyo okwenzekile.” 

Kubonakale nje ukuthi umngqayi usethukile. Baningi 
abantu abaphenywa emphakathini. UMaNzimande yena 
waba ngumsolwa wokuqala. Wathathwa waya kophenywa 
emaphoyiseni. Abutholakalanga ubufakazi obumhlanganisa 
nalesi sigameko. Nokho imbokodebomvu yayilokhu iqhubekile 


nokuthungatha umkhondo. 

USithole waphikelela ebhange ukuyokhokhela isitifiketi 
somshuwalense wesitolo. Walubika-ke udaba lokusha kwaso. 
Kuthe uma echaza ukuthi kwenzeke nini kanjani, bamtshela ukuthi 
inkampani yabo ngeke ikwazi ukumkhokhela ngoba isitolo sakhe 
besingasavikelekile. Imali leyo eyisivumelwano sokuvikela isitolo 
uma siba nenkinga, ikhokhwa ebhange ekupheleni kwenyanga 
kumbe ngaphambi kokuba iphele, hhayi manje njengoba uSithole 
efika nayo ngalesi sikhathi. Balulandula usizo uSithole angase 
aluthole kubona. Wakhala ezithulisa okaMatshana. 

Kwaduma ikhanda kuSithole engazi ukuthi kufanele athatheni 
ahlanganise nani ukuze aphile. Insengwakazi yayisishelwe 
wubisi. Wagcina ebone kufanele ukuba agqobhe isigqala ukuze 
impilo iqhubeke. Wavuka ekuseni waphikelela emapulazini 
ukuyofuna izinto zokudayisa. Wabuya notamatisi, amaklabishi, 
amazambane kanye nesipinashi wadayisela abezitolo. Wabuye 
walanda izinkuni ehlathini wazidayisela labo abazidingayo. 
Kwagcina sekuyimpilo yakhe ukusebenzisa iveni ukuthuthela 
abantu abakhayo usimende, isihlabathi, izitini kanye nokunye nje 
okusindayo. Wayeyithola imadlana yokuphila. 

Iveni likaSithole lase lisebenza umsebenzi ongaphezulu 
kwamandla alo. Laqala ukuzwela. Muveni nje injini yalo yase 
iphelile. Kwakuthi uma lihamba emgwaqweni kuthaphuke 
isikhatha sentuthu ngemuva. Wayesehlala ephethe igalani 
lamafutha. Kwenzeka konke lokhu nje injini isiqalile 
ukuhlanganisa amanzi namafutha. Amagiya nawo ayengasathandi 
ukungena ngenkululeko. Uma kwenzekile ngenhlanhla langena, 
kwakudingeka alibambe, kungenjalo lizoqhasha. Nodifu 
wawusunomsindo uma ihamba. Nesimo sokubukeka komzimba 
sasingasaginyisi mathe, kuwumdlekedleke nje. Iphoyisa 
lomgwaqo laliyibona iseza, liphakamise isandla, liyikhombe 
eceleni, kwenzeke-ke lokho. Lagcina likhishiwe emgwaqweni, 
lazalela izinkukhu ebaleni. 


Zahamba izikhathi saguquka isimo sezinto. USithole 
wayengasenamali. Kwase kuyisinxibi, impabanga uqobo 
lwayo. Umsebenzi ayesewenza kwakuba wukuvuka ekuseni 
adidizele ebaleni kuze kubuye uDumazile emsebenzini 
ntambama. Isithunzi sakhe sobunjinga, ukwethembeka kanye 
nokuhlonipheka saya ngokuya sishabalala. Wagcina naye 
esezibona eyinto engenamkhuba walutho. Waqala ukuba 
azinikele ophuzweni oludakayo. Pho utshwala buyakwazi 
ukuzakhela ikhehlana labo! NoSithole wawungafunga ukuthi 
ngelidala ixhegu leli. Into ayeseyikhuthalele kwakuba yikho 
ukuvuka ekuseni ahequnge imizi edayisa uphuzo olunamandla. 
Nalapho njalo kwakungasho ukuthi wayefika athenge, kodwa 
wayelinda abathengayo bese ecela kubona. Kwesinye isikhathi 
wayeba nosizo khona ejoyintini, bese bemuthi phohlo injongo. 

Kwakuye kuthi uma esebuyela kwakhe uSithole, abe 
noDumazile shaqa. Wayeseqale umkhuba omusha wokumchapha 
ngenhlamba, kwesinye isikhathi ambeke nesandla. Onesi 
ababhenywa-ke bengensangu. UDumazile wathula ecabanga: 

“Kodwa ngiyofa nini nje ngilokhu ngibhoklozwa yilesi 
sikhondlakhondla sikamabhongendlini? Le nto iyazingcolisa 
injalo nje uma ilele! Ngubani umuntu ozomela ukunazingana 
nokuntokanjana nendoda endala kangaka ibe ingaguli? 
Ngiyayehla mina le bhasi.” UDumazile waqala ukulala 
ekamelweni lakhe nezingane zakhe. USithole washiywa yedwa 
ekamelweni elikhulu. Wayixoxa le ndaba kubangani bakhe 
emsebenzini uDumazile. Bamtshela ekhaleni ukuba ahlukane 
nendoda kaMaNzimande. UDumazile wagcina naye esembona 
uSithole ukuthi uyindoda kaMaNzimande. 

Kwenzeka konke lokhu nje umfo kaMsholozi akamnike thuba, 
kodwa umfuna endlini. Kwala noma uDumazile echaza ukuthi 
usengunina wezingane ezimbili, umfo kaNxamalala wayesevaleke 
izindlebe, engasezwa nakuzwa. 

“Ngijatshuliswa wukuthi wethembekile. Wazikhulelwa, 


wazibeletha, wazikhulisa, zaphila. Maningi amantombazane 
lapha phandle angenazo izingane, kodwa lokho okungasho 
ukuthi ayizintombi nto. Kwenzeka ntoni ebuntombini bazo? 
Ziningi izisu ezihushulwayo, izingane zifakwe ezitamkokweni. 
Mina ngiyagculiswa yisimo sonke osungichazele sona. Ngizimisele 
ukukuthatha nakho konke onakho. Futhi izingane zakho 
kuyokuba ngezami nami.” Kwaduma ikhanda kuDumazile, 
wasangana ukusangana lokhu. 

UMtalaselwa Zuma wayengomunye wabashayeli bamaambulense 
akhona lapha esibhedlela. Waqala ukweshela 
uDumazile ngenkathi esafika ukuzofundela ubuhlengikazi 
kuso lesi sibhedlela. Nokho uDumazile wayelokhu emphike 
njalo umfo kaMsholozi. OkaNxamalala wayelokhu ephikelele, 
eyilandele intokazi lena. Ngokuhamba kwesikhathi inhlansi 
yothando yaya ngokuya ilokoza enhliziyweni kaDumazile, 
yadlonga yadlondlobala. UDumazile wabona sekufanele ukuba 
amazise uMtalaselwa ukuthi usemehlulile. 

UDumazile waqala ukuhlukumeza uSithole ngezindlela 
ezahlukene. Wayevele azihambele nje ekhaya angabiki kumuntu 
ukuthi uyaphi futhi uyobuya nini. Wayezibuyela ngesikhathi 
esithandwa nguyena. USithole wahluleka ukubekezelela leyo nto. 
Ngelinye ilanga wagcina ebuzile: 

“Kanti wena uphuma ngasikhathi sini emsebenzini?” 

“Ubuzelani?” esho uDumazile esebiphe esengubani! 
Izinhlonze seziyimivingqi esiphongweni. 

“Ngisho ngoba angisaqondi nqindi nasibhakela manje. 
Namhlanjena usheshile ukubuya. Izolo uphuzile ukufika, wafika 
sengilele, wabuye wahamba ngingakavuki. Kuthangi awubuyanga 
kwanhlobo. Ngabe sengishaya ucingo ngibuza esibhedlela ukuthi 
bakubambise i-ova yini, kodwa baphika. Sekuyangicacela-ke 
manje ukuthi kukhona lapho wena wawukade uye khona.” 

“Ungabozixaka uzixukuze ngami. Mina ngiyisosha 


elizikhuzayo. Angithi uyabona lapha emunweni wami ukuthi 
angifake lucingo lwamuntu? Khohlwa-ke wukunakana nentombi 
kaNozulu nesikhathi efika ngaso.” 

Wajuluka bume uSithole uma ecabanga ukuthi yini lena 
emvelelayo. Wehlisa umoya. Wacabanga: 

“Kusho ukuthi uDumazile ufuna ukuba sishade naye ukuze 
ngikwazi ukuba nezwi kuyena. Nakhu ekhala ngobungekho 
bendandatho emunweni. Ehhe kusho lokho. Uyawufuna 
umshado.” Washo kwezwakala: 

“Kuzofanela siye kini siyohlela usuku lomshado.” 

“Ini? Ushade nobani? Angithi wena uyindoda 

kaMaNzimande?” Aqale athule uSithole. Wabe esezwakala ethi: 

“Ngizozama ukumdivoza uMaNzimande.” 

“Uyakwazi ukudivosa ukuthi kubiza malini? Ngiyabuza, 
uyakwazi? Wawuhlaleleni ungamdivosi uMaNzimande? Sekuthi 
ngoba sewunguLazaru sewubona kufanele ukuba udivose? 
Phinde, phindela kuyena!” 

“Ukhuluma kanjani uma ukhuluma kanjena mntakwethu?” 
kubalisa uSithole ezama ukuzehlisa ngoba eyibona seyiqonge 
kakhulu intokazi lena. 

“Angiseyena umntakwenu mina. Sengizitholele i-boyfriendethi 
mina!” Asho aze ambambathe isifuba emabeleni. 

Wacishe waquleka uSithole ngenkathi ezwa lawo mazwi. 
Wacabanga ngezimali zakhe azidulela kuDumazile ezama 
ukumenza abe ngcono. Kuleyo mizuzwana nje kwazwakala 
ukungqongqoza ngesankahlu esicabheni. UDumazile wathi lacu, 
wavula. Kwangena ezembokodwebomvu zihlome zithe shi. 
Azibange zisachitha sikhathi: 

“Singamthola uSithole?” UDumazile waphenduka wabheka 
ngakuSithole ukukhombisa ukuthi nangu. Yayingasekho-ke enye 
indlela kuMatshana ngaphandle kokuzisho. 


“Yimina uSithole.” 

“Uyayikhumbula imoto yomlungu eyashayiswa yimoto 
yakho?” Athi dlengelele uSithole, kodwa asheshe akhumbule 
ukuthi konje imoto eyayikade iyisipho sikaDumazile yayisabiza 

yena emabhukwini, futhi necala layo lalibhaliswe ngaye. 

“Yebo ngiyakhumbula!” 

“Isivumelwano sakho nomninimoto sathi wena uyozithwala 
zonke izindleko ezadalekayo lapho. Umlungu usefake icala 
lokuthi wena wasephula leso sivumelwano. Ngakho-ke umthetho 
wenkantolo uthi asikufake ozankosi, sihambe nawe khona 
manje ukuze uchazele imantshi, yona ichazele umlungu ukuthi 
awusigcinanga ngani isivumelwano leso.” 

“Manje makhos..” 

“Hheyi, uyolanda phambili!” Bamdumela, bamfaka ozankosi, 
baphuma naye. Bamphushela phakathi evenini eyayimi phandle, 
bavala. Yaduma, yakhala yemuka. 

Kwasala kwafika abasebhange bezokudla imoto eyayiyisipho 
sikaDumazile. Bafika nojibha bayihudula. 

Ukuboshwa kukaSithole ngemuva kokwaliwa kwakhe 
wuDumazile, kwanikeza uMtalaselwa ithuba lokuba 
angene ngonoqhakala emzini kaDumazile. USithole phela 
wayesewubhalise ngaye umuzi, itayitela selibiza yena uDumazile. 
UMtalaselwa wayesecabange waqeda ukuthi usefuna ukwakha 
umuzi. Babonisana-ke nesixebe sakhe ngokungena kulesi sigaba. 
Bagcina bevumelene ngokuthi yilowo nayilowo makaye kubo 
ukuyobika lolu daba. Nempela kwaba njalo. 

Ngenkathi uMtalaselwa efika ekhaya, abazali bakhe 
babezihlalele nje botha imbuthuma. Bajabula kabi ukubona 
indodana yabo. UMtalaselwa wabe eseyixoxa-ke indaba. 

“Kunentombazane yakwaKheswa esengiyibonile engifuna 
ukwakha nayo umuzi; ingusista esibhedlela. Bengicabanga 


ukuthumela abakhongi mbayimbayi.” Athi ukuthula kancane 
esafuna ukubona ukuthi abazali bakhe bayizwa kanjani le ndaba. 
Bake bathi ukuthula nabo besacabanga. Kwabe sekuthatha unina 
wathi: 

“Ngeyakuphi leyo ntombi?” 

“NgeyaseMzimkhulu.” 

“Uthi kodwa intombi yakoMzimkhulu iyokwazi ukuqwala 

le mimango engaka nenyanda yezinkuni ekhanda mntanami?” 
Ahleke kancane uMtalaselwa, bese ethi: 

“Iyokwazi.” Unina bese ebheka ngakumyeni wakhe, athi: 

“Yise kaMtalaselwa, sekungawe baba. Kusho ukuthi izinkomo 
kufanele ziphume zonke esibayeni.” 

“Uthi akuyona intombi yenkosi nje leyo pho?” 

“Usho ngani yise kaMtalaselwa?” 

“Ngisho phela uma sesizophuma sonke isibaya. Kubiza 
kabi ukulobola intombi yenkosi. Awadlali amashumi amathi 
ezinkomo,” esho emisa iminwe emibili. Kwabe sekuphendula 
yena uMtalaselwa. 

“Cha baba, akuyona intombi yenkosi. Abazali bayo ngabantu 
nje phaqa. Futhi ningesabi, nezinkomo zayo azisaphelele.” 

Athi dlengelele unina, bese ethi: 

“Usho ukuthini uma uthi izinkomo zayo azisaphelele?” 

“Ngisho ukuthi isinemilanjwana.” Kwake kwathuleka endlini 
kungekho ofuna ukukhuluma. Kwathi ekugcineni kwezwakala 
unina ethi: 

“Mntanami, iphulaphiko pho? Bese kuphele izintombi yini 
kodwa? Mh, uyazi ukuthi kwakuba yintombi yamakhehla leyo 
emandulo?” Athelwe ngamahloni uMtalaselwa, abheke phansi 
ecabanga ukuthi kuyihlazo kangakanani endaweni yakubo 
ukuganwa yigqinkehli. Unina wabe esethatha ethi: 


“Uthi uyawazi kahle amaqhashamlenze ukuthi ahlupha kanjani 
mntanami?” Aphakamise amehlo kancane uMtalaselwa, bese ethi: 

“Ahlupha ngani?” 

“Awahlukani noyise babantwana bawo. Mntanami ngifuna 
ungizwe kahle, mina angisho ukuthi yehlukana nale ntombazane 
yakwaKheswa uma wena uyithanda. Engikushoyo ngithi kufanele 
ulindele-ke phela ukuba nozakwenu.” Athule uMtalaselwa 
ecabanga indlela unina alisebenzise ngayo leli gama. Wabe 
esethatha ethi: 

“Angisezwa-ke manje mama. Kanti akubona abantu besifazane 
ababizana ngozakwabo uma begane indoda eyodwa?” 

“Ehhene mntanami, uqinisile. Uma phela nani bantu besilisa 
senihlangene kumuntu oyedwa wesifazane ngizothini?” Athule 
ebheke phansi uMtalaselwa. Unina waphendukela kumyeni 
wakhe, wathi: 

“Yise kaMtalaselwa, wathula nje?” 

“Nami bengisacabanga ngentokazi kaManzini lena 
enomntwana wakhe. Iyahlonipha kabi leya ngane yomuntu!” 

“Inyanda eyithwalayo yezinkuni angeke wena wakwazi 
ukuyisukumisa phansi. Yisikhukhula sikamhlola lesi, umfazi 
uqobo lwakhe.” Uyise wabe esephendukela ngakuyena 
uMtalaselwa, wathi: 

“Mfana wami, uyekeleni ukuganisa le ngane yakwaZungu?” 
Kwaphendula umkakhe kuqala: 

“Angithi phela ubona ukuthi ayifundile yona. Kanti imfundo 
ayisho lutho nje. Nakhu thina asifundile, kodwa siyakhile imizi.” 
Athi ukuthula kancane esagwinya amathe. Wathatha wathi: 

“Ngabe kungcono ukuba umntanami uvele wathatha yona 
intokazi kaZungu, hhayi umhlola lona. Amaqhasha ahlupha kabi, 
ahluphisa okwamadikazi.” 


UMtalaselwa wayengasaphenduli lutho, esethule du. Abazali 
bakhe baqhubeka nokuzixoxela bodwa. 

“MaShandu, uMtalaselwa useyindoda manjena, usekhule 
ngokwanele. Kukuyena ukuzikhethela umfazi wakhe. Thina 
asinawo amandla okumkhethela umfazi.” 

Kwathi cosololo kuMtalaselwa uma ezwa lawo mazwi evela 
kuyise. 

“Yise kaMtalaselwa, ukhuluma kanjani uma ukhuluma 
kanjena? Usho ukuthi asinakukhuluma lutho ngisho noma 
umntwana eseqhamuka neHhanana?” 

“Angisho phela ukuthi singamvumela uma eletha 
abakoMyekwana phakathi komuzi kababa, kodwa bengiphawula 
nje.” 

“Siyoyicela ivuthiwe!” UMtalaselwa wabe esecacisa ukuthi 
ubefisa ukuba abakhongi bathunyelwe nini ukuyokokhela 
umlilo. Wahlela ukuba abakhongi abathathe khona elokishini 
lakwaMakhutha lapho ayeqashe khona ikamelo. Unina walungisa 
okuya ngasethunjini, badla. Kwathi bangaqeda, uMtalaselwa 
wavalelisa, waphuma eseyogibela amathekisi aphindela emuva. 

UDumazile wafika kubo kukhona unina kuphela. Uyise 
wayesalukile eyozifunela izichibi ematshwaleni. Walubeka-ke 
udaba lwakhe kunina: 

“Mama, sengithole umuntu ozimisele ngomshado ngami.” 

“Owakwabani lowo muntu?” 

“OwakwaZuma mama kwaJilafohlo, ngaphansi kwentaba 

iNgilanyoni kwelaseMid-Illovo.” 

“Sewuke waya yini kuleyo ndawo wayazi kangaka?” 

“Cha mama. Usho ngani?” 

“Bengibuza nje mntanami. Jila fohlo! Kazi kwakuluhlobo 

luni lwendawo lolo? Kodwa mntanami uthi uyokwazi ukuhlala 


kuleyo ndawo? Ngizwa igama layo nje sengathi ngamahhelekehle 
amaqele.” 

“Ngeke mina ngihlale lapho. Nginomuzi wami eMafezini 
eMlazi.” 

“Phela mntanami kuyokuya ngokuthi umkhwenyana uthini. 
Uma ekukhomba lena emakhaya, kufanele uye khona.” Anikine 
ikhanda uDumazile. 

“Uthe uyofika nini umfokazi ndini lowo?” 

“Ubezimisele ukufika ekupheleni kwenyanga yona lena 
esiyiphetheyo.” 

“Ngiyezwa mntanami, kodwa ayikho into engingayinquma 
ngingedwa. Ngizolinda yena uyihlo ukuze sibonisane naye.”

 Akuthathanga sikhathi eside waqhamuka uyise. Ngenhlanhla 
wafika ekahle nje engemnandi kangako. UMaNdovela wabe 
eselubeka-ke udaba lwendodakazi yabo: 

“Yise kaDumazile, indodakazi yakho seyifuna ukusilethela 
izinkomo.” 

“Ini?” esho sengathi akezwanga kahle. UMaNdovela 
waphendukela ngakuDumazile, wathi: 

“Mtshele uyihlo.” UDumazile waba namahloni, waphendula 
ngokuthi: 

“Mtshele wena ma!”Wayilanda-ke indaba uMaNdovela. Wake 
wathula uKheswa esacabanga. Ekugcineni wazwakala esethi: 

“UDumazile uqiniseke kangakanani ukuthi leli huzu lakhe 
lithembekile?” UMaNdovela waphendukela ngakuyena 
uDumazile, wathi: 

“Ziphendulele Dumazile.” Ahleke kancane uDumazile bese 
ekhophoza. 

“Kuzofanela sibonisane kahle ngezibizo kanye nelobolo 
MaNdovela. Mina ngendodakazi yami ngifuna ihhashi nesihlalo 


salo kanye nemvubu. Ngifuna futhi bangithengele imbilijisi kanye 
namagomazi. Izinkomo ngiyofuna zibe yisikhombisa zoboya, 
bese beleka ngeshumi lezimbuzi kanye nesikhwehlela. Emveni 
kwalokho-ke sengingamshadisa umkhwenyana.” 

“Yise kaDumazile, mina bengibona ngenye indlela. Kunganjani 
sivele sibize isizumbulu semali esihlanganisa lonke ilobolo?” 

“Ukushiso yini lokho MaNdovela?” 

“Ukucucuza ilobolo kuchitha isikhathi futhi kubambezela 
umkhwenyana elokhu eqoqa lokhu nalokhuya. Okunye-ke futhi 
kugcina sekuvele namahlazo nje.” 

“Amahlazo anjani MaNdovela?” 

“Amahlazo phela yise kaDumazile anjengokuthi nje 
umkhwenyana aveze ukuthi ngeke ayikhokhe inkomo kamama 
ngoba kuwukuthi nokuthi nokuthi. Uyayibona nje leyo nto yise 
kaDumazile.” 

“Kuyezwakala khona uma sewubeka. Bewufuna sibize malinike 
ngokwakho?” 

“Mina bengibona ukuthi akufanele ukuba simbize kakhulu 
umkhwenyana ngoba indodakazi yethu ayisaphelele. Futhi 
eqinisweni umuntu akathengwa yise kaDumazile, kusuke 
kwakhiwa ubuhlobo nje. Asikho-ke isidingo sokuba umuntu 
umumbe eqolo. Uma uhlupheka, hlala nje nokuhlupheka kwakho. 
Ungacabangi ukuthi ukugana kwendodakazi yakho sekusho 
ukubamba umjaho wamahhashi kuwena.” 

“Angazi noma uwuzwe kahle yini umbuzo wami? Ngithe 

bewufuna simbize malini umkhwenyana?” 

“Angazi phela yise kaDumazile, nquma wena njengendoda.” 

“Ngakube simbize kakhulu uma sithi akakhokhe 
izinkulungwane ezinti?” esho emisa impama yonke. Athi ukuthula 
kancane uMaNdovela, bese ethi: 


“Sengathi ilungile yise kaDumazile. Inkosi, ilungile. Kanti 
yena usengamane afune ukuphiwa umfazi nje?” UMaNdovela 
waphendukela ngakuDumazile, wathatha wathi: 

“Utshele umfokazi lowo ukuthi imali iyaphathwa lapha, 
akudlalwa. Uma engenayo, angezi kwakuza nje.” Bahleke 
bobabili. UDumazile wasukuma, wavalelisa,waphuma 
esephikelele eMlazi.

 Ngakusasa uDumazile wahlangana noMtalaselwa esibhedlela 
ngesikhathi senhlabakhefu. Bathathana besalula izinyawo nje. 
Babehamba bezixoxela baze bafika endaweni yokuphumula 
ngaphansi kwemithi. 

“Uhambe kanjani ekhaya mntakwethu?” kubuza uMtalaselwa. 

“Ngihambe kahle sweetheart, wena?” 

“Nami ngihambe kahle. Ngibatshelile ukuthi ngizothumela 
abakhongi ekupheleni kwenyanga. Hhayi ayibanga khona 
inkinga.” Bazihlalela kamnandi ngaphansi kwemithi kwaze 
kwashaya isikhathi sokubuyela emsebenzini. Balulangazelela-ke 
lolo suku lokuphela kwenyanga. 

Zahamba izinsuku lwafika usuku olwabe lulindelwe. 
Abakhongi batheleka ngesikhathi senhlazane emagcekeni 
akwaKheswa eMzimkhulu. Bakhuleka, bawathamunda ngemibala 
yawo amabheka. Kwaphuma ingane endlini yabatshela ukuba 
bangene. Nempela benza njalo. Baphinda futhi bawathamunda 
amabheka sebengaphakathi. UKheswa wathumela ukuba 
kubizwe amantombazane onke ukuze abakhongi bakhombe 
okuyiyona abazoyilobola. Nempela afika amantombazane, 
ahlala phansi ngasesinini sawomame. Abakhongi bamkhomba-ke 
umakoti wabo ngendlela yakhona. Amantombazane asukuma, 
aphuma futhi. Umfowabo kaKheswa wabatshela-ke abakhongi 
ukuthi isibizo selobolo siyimalini. Bajabula banconcoza 
abakhongi ukuthola umtitilizo kamazitapele onjena. Bayikhiphake 
imali beyibhacaza esicephini. Kwathi bangaqeda abakhongi, 


abakwaKheswa bayiqoqa yonke imali bayikhweza. Kwakikiza 
omame kwakuhle kwanjeyaya. 

Abakhongi babona kufanele ukuba balisebenzise leli thuba 
ukuba baxoxisane nabalingani babo ngosuku lomshado. 
Bavumelana ngokuthi kufanele kudlule amasonto amabili bese 
behlangana kumfundisi ababhale. Bathi umshado omkhulu 
uyobuye ulandele. Babonga. Kwakhishwa okuya ngasethunjini, 
bathi choko choko nje basheshe bayeka. Basukuma, bavalelisa, 
baphuma. 

UDumazile wajabula kabi ukubona abazali bakhe bethokozile. 
Kwakukade kuyiphupho lakhe lelo ukuba abazali bakhe bathole 
okuthile futhi badle ngaye. Wababonga kakhulu ngokuba 
bengazange bamumbe eqolo umkhwenyana wakhe. Nabo futhi 
abazali bakhe uDumazile bajabula kakhulu ukubona indodakazi 
yabo igcina seyimtholile umkhwenyana wangempela. 

Ngenkathi abakhongi befika kwaMakhutha, babikela 
uMtalaselwa ukuthi bahambe kanjani. Abayivalanga imilomo 
ngombuso ababenawo kanye nempatho nje jikelele. Naye 
uMtalaselwa wajabula kakhulu ukuzwa izindaba ezimnandi 
ngekhwe lakhe. Kwabe sekukhishwa-ke ukudla neziphuzo 
ezinhlobonhlobo. Bazicima, bazicima abakhongi kwaze kwaba 
yiyo leyo nkathi. Omakhelwane nabo bafika bezozibethela. 
Akuthathanga sikhathi eside kwabe sekuzalela ihlokohloko 
endlini. Babusa kamnandi abantu beNkosi baze bahlukaniswa 
wukuhlwa. UMtalaselwa wabe esehlela ukuthi uzobathumelela 
kanjani abazali bakhe ngohlelo lomshado. 

Zahamba izinsuku wamenyezelwa umshado esontweni. 
Imindeni nxazombili yayilokhu imincile icabanga ukuthi 
kungavela sichiphatheki simbe siwumise umshado. Nokhoke 
lwaze lwafika usuku olwabe lulindelwe. Kwahlanganelwa 
esontweni limbe eThekwini. Umfundisi walibopha ifindo 
lomshado ngaphandle kokuphazamiseka. Kwathi angaqeda, 
abantu baphuma bakhukhusa sebephikelele kwaJilafohlo lapho 


babelindelwe khona ngamehlo abomvu. Bafika benza umkhuleko 
omfushane, babe sebethola okuya ngasethunjini. Kwabe 
sekulandela iziphuzo ezinhlobonhlobo. Kwathi bangaqeda, 
bahlakazeka abantu. 

UMtalaselwa benomkakhe bahlala isonto elilodwa 
ekhaya. Babekade becele izinsukwana zokuba bangabi bikho 
emsebenzini. Kwathi ukuba ziphele lezo zinsuku, babuyela 
emuva. Bavumelana ngokuthi bazohlala bobabili eMafezini 
eMlazi. Labe selivaleka-ke ikamelo likaMtalaselwa elokishini 
kwaMakhutha. 


ISAHLUKO SESISHIYAGALOMBILI 

USithole wahlala ejele izinyanga eziyisithupha edonsa 
kanzima. Kwakungathi uyaphupha ngosuku lokugcina ngenkathi 
iphoyisa limtshela ukuthi isigwebo sakhe sesiphelile. Wake 
wathula ecabanga ngobunzima ayesebuthwalile: elala edle 
ukudla okungagculisi, alale ngompisimpisana omantwentwesana 
nje, ehlukunyezwa ngezinye iziboshwa. Kwathi khona 
esekhumula izikhindi zasejele, esegqoka izingubo zakhe, wabona 
ngempela ukuthi useyagoduka. 

USithole wathathwa yiveni yamaphoyisa yaze yayombeka 
eSiphingo. Waqale wangakholwa kahle ukuthi ngakube nguyena 
ngempela yini lona oselapha. Kwakungathi usangene ngenkathi 
ebona abantu ayekade abagcina. Wabaxoxela ngosizi lwakhe 
lwasejele kanye nokungabi namali. Abanye babemdabukela 
bamuphe imali, kodwa abanye babebika usizi lwabo nabo. Wake 
wathula esacabanga: 

“Ngakube yimina lona osemukela imali njengesinxibi, 
impabanga uqobo lwayo? Mina lo engangibhenka izishaqane 
zezizumbulu zezimali? Yekanini kuhlupheka! Yimina lona 
osesongwe ngumhlaba kanjena? Khona ngisenayo indawo 
yokuhlala kulo mhlaba ohlabayo? Uma ngisuka lapha eSiphingo 
ngizolibhekisa kuphi? Ngiye eMlazi kuDumazile? Uma ngiya 
lapho, ngisemukelekile njena? Mh, mhlawumbe ngizofike 
ngihlangabezane nenkinga nje madoda? Kodwa wangitshela 
uDumazile ukuthi akasangifuni. Kusobala-ke ukuthi ukhona 


umuntu asethandana naye. Ukuya kwami lapho kungase 
kungidalele izinkinga. Kusho ukuthi kufanele ngivele ngiye e-
Adams kumkami uMaNzimande. Ehhene. Isithandwa sami sona 
asingalanga, kodwa yimina nje engadlala ubuhuzu. Ngiyazi 
ukuthi umntakwethu usangithanda futhi usangilindile. Mh, kepha 
uma sengifika ekhaya uMaNzimande esehlezi nelinye ihwanqa 
ngiyokwenzanjani madoda? Hhayi suka, ayikho leyo nto.” 

USithole wabe esegibela ithekisi elihambela khona e-Adams. 
Wathi efika kwakhe uSithole, kwabe kukhala ibhungane. 
UMaNzimande wayesemsebenzini emajalidini eManzimtoti. 
UMpisendlini wayesesikoleni. Wahlala phansi phezu kwetshe 
ngasekhishini. Omakhelwane bambona umnumzane 
wekhaya esehlezi njengesivakashi emzini wakhe. Abanye 
babefisa ukumsiza, kodwa babuye basabe uMaNzimande. 
Wayesenenhliziyo encane kabi muva nje. Bambuka-ke bandla 
umnumzane esedabukisa ebaleni. Walinda, walinda kwaze 
kwabuya umntwana wakhe esikoleni. 

Ngenkathi uMpisendlini eqhamuka ekhaya, wakhangwa 
yimpondlela yendoda ithe chwa phezu kwetshe ebaleni. Weza 
ngomude umzimba lo engazi ukuthi ngubani lo muntu. Kwathi 
uma esondela eduze, wabona ukuthi kanti nguyise. Washaya 
sengathi akaboni, waqonda endlini, wavula maqede wangena. 
USithole naye walandela. 

“Sawubona mfana wami! Usaphila kodwa?” USithole 
esinesineka. 

“Yebo!” 

“Uphi unyoko?” 

“Usemsebenzini.” Athi dlengelele uSithole ecabanga 
ukuthi ukuhamba kwakhe ekhaya kwadaleka isimo esaphoqa 
uMaNzimande ukuba aye kofuna umsebenzi. 

“Usebenza kuphi?” 


“Angazi.” Umfana lona wayengathandisisi kahle 
ukukhulumisana noyise ngenxa yezinkulumo ezase zigxishiwe 
emqondweni wakhe ngoyise. Imbewu yenzondo namagqubu 
yase itshalwe yamila kumntwana. Kwakuthi uma ebuka uyise, 
abone uhlobo oluthile nje lwesilwane esinonya. 

“Mfana wami, akukho kodwa okuya ngasethunjini? Ngafa 
yindlala!” UMpisendlini wasukuma, waphaka uphuthu, wenza 
umntanya maqede wanikeza uyise ukuba adle. Wakubuka lokhu 
kudla uSithole, wanikina ikhanda. Wazwakala ethi: 

“Yikhona kudla eninakho lokhu?” ebuza ngoba engazi ukuthi 
uphuthu olumhlophe wu lolu uzoluqala ngakuphi. 

“Yebo!” esho umfana eziphakela olwakhe uzolo. Wenza 
umbhubhudlo, wahlala phansi, wadla.USithole yena wakha kabili 
kathathu ophuthwini lwavele lwahlakazeka nomlomo wonke. 
Kwathi noma ethi uyanambinambitha, luvele luhlabe ezinsinini. 
Wagcina esephuza umntanya wodwa. Wabona ingcono 
kabi impilo yasejele kunalesi simo esimbingelelayo kwakhe. 
UMpisendlini yena washaya esentwala, waphuma eyodlala 
nezinye izingane phandle. 

Kwathi ilanga seliyozilahla kunina, yaqhamuka intokazi 
kaNzimande ilibeka lapho ilibeke khona. Kwakubonakala nje 
bo ukuthi ukhathele umuntu lona. Wayephethe inkowane 
ayeyiqhibule ngenkathi ephuma ejalidini eManzimtoti. 
Kwambona kuqala okungumfana wakhe, kweqa amagqanqu 
kujahe ukuyomphathisa. Kwathi kufika nje kwakudumela 
umthwalo, kwabe sekukhipha izindaba. 

“UBaba usefikile ekhaya.” 

“Uyihlo?” 

“Yebo mama!”Yagqunqa yaba mnyama ngesikhathi intokazi 
kaNzimande. Izindebe zomlomo zafuna ukukhuluma, kodwa 
kwangakhulumeka. Kwaphela ukukhathala, yakhabuzela 
isiphikelele khona kwayo. Yathi ingena nje emnyango imanzi 


kaSithole, yakhihla isililo owawungafunga ukuthi kushoniwe. 
Wathwala izandla ekhanda, waphumela phandle ehayiza. 
Wawungathi uphethwe wufufunyane. Omakhelwane bagcwala 
ngokushesha. 

“Yini makhelwane, kwenzenjani MaNzimande?” 
Babesazophendulwa ngubani phela ngoba uMaNzimande 
wayezibhonqa, ekhicileka ekhala. USithole yena 
wayesekhungathekile nje engazi noma mhlawumbe yitulo yini 
leli lokuba kuzovinjezelwa yena. Omakhelwane bagcina bebonile 
ukuthi ayingangabo le ndaba, kodwa ngeyomndeni. Babe 
sebemonyuka. 

Kwaya ngokuya lehla igwebu lemfezi kuMaNzimande. 
USithole wabona kufanele ukuba alisebenzise leli thuba. 

“MaNzimande, nami sengibuyile nkosikazi. Ngiyaxolisa 
kukho konke engikwenzile okuhlukumeze umphefumulo wakho. 
Ngiyazi ukuthi bekunzima kangakanani kuwena ukusala nomuzi. 
Ngiyakuthembisa ukuthi ngeke ngisakushiya wedwa nkosikazi.” 
UMaNzimande wayethule ethatha ebeka: 

“Kodwa uyaphi lo sathane onezimpondo? Kade yabhunguka 
le nto! Engani bekwaziwa ukuthi ngeke esabuyela emzini 
wakhe, usehambe unomphela uSithole! Bese ngihlezi kahle 
kabi engekho! Okwakobani-ke manje ukuzoshayelwa yile nto 
umthetho? Nx, hhayi suka! Mhlawumbe le nto ibuya negciwane 
lengculaza nje lapho ivela khona! Awu ngeke!”Wasukuma 
uMaNzimande wapheka inkowane. Kwathi ingavuthwa, waphaka 
uphuthu, inkowane wayithela ngaphezulu njengesishebo. 
Wanikeza umyeni wakhe ukudla. USithole wathi choko choko, 
engula yona inkowane, washiyela umfana wakhe. UMaNzimande 
naye waziphakela. Kwathi ukuba baqede ukudla, balungiselela 
ukuya kolala. 

UMaNzimande wayengaqoqile ekamelweni lakhe, kubufihlilili 
nje. Kwakukhona izinqamu zikagwayi nesimehlane sikagavini 


phezu kwetafula kanye nezimbadada ngaphansi kombhede. 
Wayibuka le nto uSithole, kodwa wafela phakathi okwebutho 
likaZulu. UMaNzimande naye wabona ukuthi uSithole uyabona, 
kodwa wangagqiza qakala nje. Wagaba ngokuthi uma eke 
wambuza nje, kuyobe uyinyathele emsileni. Bangena engutsheni. 
Bacisha, balala. 

Ngakusasa uSithole wavuka waqonda eSiphingo ukuyofuna 
umsebenzi. Wafuna wafuna kodwa do ukuwuthola. Wayebasathe 
uyafika ndawana thile bamlandulele. Kwezinye izindawo wayefica 
kubhalwe ngamagama amakhulu: AWUKHO UMSEBENZI. 
Kwakuvele kumqede amandla lokho. Kwaze kwathi ntambama, 
naye esethi uyalahlela nje, wadlula emahhovisi aphathelene 
nokuthuthwa kwenkunkuma elokishini eMlazi. Bambuza ukuthi 
unazo yini izincwadi ezinkulu zokushayela imoto. Kwabe basho 
entshweni, wabakhombisa khona manjalo. Bamtshela-ke ukuthi 
akofika ngakusasa azoqala umsebenzi. Wabonga, wavalelisa, 
wahamba eseyogibela. 

USithole wafika e-Adams esefikile uMaNzimande. 
Wayezenamele nje kade ethole umsebenzi. 

“Sewubuyile MaNzimande? Awu washesha namhlanjena!” 
UMaNzimande wanganaka nje, waziqhubekela nalokho 
ayekwenza. 

“Eyi nami ngiwutholile umsebenzi wokushayela.” Athi qwebu 
amehlo uMaNzimande, wafisa manje ukuzwisisa kahle. 

“Uzoshayela ntoni?” 

“Ngizoshayela amaloli athutha inkucunkucu elokishini.” Kuthi 
cosololo ukuzwa ukuthi uSithole akasezukuba ngumthwalo 
nezindleko kuyena. Wayeka yonke into ayeyenza, walungisa 
ukudla. Ngakusasa ekuseni uSithole wavukela khona emsebenzini. 
Wawuqala-ke umsebenzi wokuthutha inkucunkucu. Babezungeza 
yonke indawo elokishini laseMlazi. 

Ngelinye ilanga uSithole esenhlabakhefini, wathatha 


iloli waqonda ngqo emzini kaDumazile. Wafika wama 
emgwaqweni ngasenhla komuzi, washaya ihudi. Kwavela 
umsebenzi emnyango. USithole wakhiphela ingalo ngaphandle, 
wamqhweba. Weza esekhabuzela. Babingelelana, baphilelana. 

“Ngingamthola uDumazile?” 

“Yebo. Ngizothi ucelwa ngubani?” 

“Mtshele ukuthi ubizwa nguyise kaMtholephi.” Umsebenzi 

wabuyela endlini. Wamfica uDumazile eselungiselela ukuya 
emsebenzini. Wayesebenza ebusuku kulelo sonto. 

“Kunobaba othi angikubize sisi.” 

“Ubaba?” 

“Yebo Sisi! Uthe unguyise kaMtholephi.” 

“Kodwa uyaphi nje bakithi? Nx, hhayi suka!”Washo 
uDumazile kwabonakala ukuthi ucikekile. Waphuma endlini 
uDumazile waqonda elolini phandle. 

“Sawubona!” kubingelela uDumazile izinhlonze seziyimivingqi 
esiphongweni. 

“Yebo sawubona! Hawu waqhamuka wedwa, uphi umfana?” 

“Uyadlala ngalena kwendlu.” 

“Nami bengithi angizonilunguza nje ninomfana. Manje 
ngangayibona iveni yami ebaleni, ikuphi?” 

“Umkhwenyana wami wathumela kwabasezikilebheni ukuba 
bazoyidonsa.”Wathi dlengelele uSithole ukuzwa uDumazile 
ekhuluma kanje. 

“Kanti wawuqinisile ngempela ukuthi sewunendoda?”

 UDumazile aqale angaphenduli. Acikeke uSithole. 

“Kodwa yayimxake ngani nje imoto yami izimele ebaleni?” 

“Wathi ibanga udoti ebaleni.” Kwathi xhifi futhi kuSithole. 


“Kanti ngokabani lo muzi? Niyazi ukuthi mina ngingavele 
ngiwudayise niphakathi?” 

“Cha phela yise kaMtholephi ngeke kwenzeke lokho. Umuzi 
lona ungowami. Akuyona neze into esingayibanga leyo.” 

“Owakho wawuthathaphi?” 

“Ngawuthengelwa nguwena.” 

“Sengathi ngenza iphutha. Ngifuna ubuyele kimina umuzi 
wami lo. Ehhe ngiyawufuna bo! Okwesibili ngifuna utshele le 
ndoda yakho ukuthi ngiyayifuna imali yemoto yami enayidonsela 
esikilebhuyadi. Ngiyazi ukuthi yakhokhelwa imoto yami lapho. 
Okwesithathu ngifuna ingane yami ibuyele kimina ngizondlele 
yona.”Wathi engakaligwinyi nje, thushu i-ambulense. UDumazile 
waswela umgodi wokucasha. Watatazela ngendlela yokuthi 
wagcina engasazi okufanele akwenze. Kwake kwathi akayovulela 
umyeni wakhe isango, kodwa enye inhliziyo yabona ngenye 
indlela. UMtalaselwa wazivulela isango, wangenisa i-ambulense 
ngaphakathi. Kwathi angangena uMtalaselwa, wacela ukuba 
enzelwe itiye. Nempela umsebenzi wabeka amanzi ngeketelo. 

“Ngubani lona okhuluma nomkami phandle?” 

“Uthe unguyise kaMtholephi.” 

Kwathi xhifi kuMtalaselwa, wayesethi: 

“Hamb’umbize!” Umsebenzi wathi ethi uyombiza, 
wahlangana naye uDumazile evele esebuya. Bangena endlini 
sebelandelana nomsebenzi. UMtalaselwa wahluleka ukulinda aze 
ahlale phansi uDumazile. 

“Ngubani le ndoda obumi nayo?” Aqale athule uDumazile 
engazi ukuthi uzoyibeka kanjani inkulumo. Kwathi ekugcineni 
wabona ungekho umasiza. 

“Nguyise kaMtholephi.”Wagqunqa waba mnyama ngesikhathi 
uMtalaselwa. 


“Nisathandana naye?” esho emjamele ngezimbokodwe 
zamehlo. 

“Cha ube…” Izinyembezi zivele zigcwale amehlo, abibitheke, 
akhicileke. 

“Nx, demede!Uhamba ukwenza kukulungela!”Wathi lacu, 
wamuthi wu wu ngempama; wayesemuthi xhafa ngenqindi, 
wathi khilikithi phansi! Wathatha ukhiye wemoto, waphuma. 
Kwasuka amaphepha engasaliphuzanga itiye uMtalaselwa. 
UDumazile wasala ezithulisa. Wavuka phansi maqede 
wazithuntutha, waqonda ekamelweni ukuyozibuka esibukweni. 

“Hawu! Le ndoda ingilimaze kanjena? Awubheke manje ihlo 
liyavuvukala! Angikwazi ukuya emsebenzini nginjena! Awuthi 
ngishayele umphathi ucingo.” Nebala wabika amanangananga 
nje. UDumazile wahlala ekhaya kwaze kwabuya umyeni wakhe 
ntambama. 

Yatheleka-ke insizwa kaMsholozi ingasadle nkobe zamuntu. 
Yayingathukuthele yayibila. Yangena endlini maqede yadlula 
yayoqhinqa ekamelweni. UDumazile wazibonela ukuthi 
kufanele ehlele ngezansi. Wacabanga kaningi ukuba amlandele 
umyeni wakhe. Enye inhliziyo kodwa yayibona ngenye indlela. 
Ekugcineni wazithola ephoqekile ukuba amlandele umyeni 
wakhe. Wadudula isicabha, wangena engasangqongqozanga. 
Wahlala eqhulwini lombhede. 

“Manje uhambe emini ngisathi ngiyakuchazela ukuthi uyise 
kaMtholephi ubeyaphi.” Njengoba uMtalaselwa wayebheke 
phansi nje, wamuthi klulu ngeso lengulube umkakhe, wabuye 
wabheka phansi futhi. UDumazile wathi: 

“Ubethi uzodonsa iveni lakhe ngeloli. Manje ngenkathi ufika 
wena, mina bengisathi ngiyamchazela indawo lapho iveni lakhe 
lahudulelwa khona.” 

“Yilokho nje kuphela?” 


“Okunye-ke ubethi ufuna ukubona ingane, kodwa mina 
nginqabile.” 

Anikine ikhanda uMtalaselwa. Intukuthelo iye ngokuya 
ivubeleka ngaphakathi. Aqale ukukhumbula amazwi kanina 
mzukwane eyobika ukuthi usefuna ukuthatha. Wabe esethatha 
ethi: 

“Le ngane kufanele ihambe iyohlala nogogo wayo 
eMzimkhulu ukuze uSithole lowo akwazi ukuyoyibonela khona. 
Mina anginaye umfazi ozolokhu eqhabisana nabashayeli bamaloli 
kadoti emzini wami.” UDumazile akabange esayithi vu indaba 
yendlu. Wayebona ukuthi izosusa omunye umsindo futhi. 

UDumazile wakhombisa ukuzehlisa kumyeni wakhe. 
Ukuthukuthela kuMtalaselwa kwaya ngokuya kudamba. 
Ekugcineni wakwazi ukuxoxela umkakhe ukuthi kwakukade 
kukhona umuntu owayeshaye ucingo ebiza i-ambulense ukuba 
izothatha umuntu ogulayo kwesinye sezigceme elokishini. 
Isibhedlela sathumela yena-ke ukuba ayolanda leso siguli. 
Ngeshwa elikhulu wasifica leso siguli sesiphangalele. Akabangeke 
esasithatha. Ngenxa yokuthi kwakungasekude nakwakhe 
lapho, wathi akadlule ekhaya athole inkomishana yetiye. Nakhuke 
esezithela phezu komhuqa weloli likadoti. 

Kwedlula izinyangana isimo sezinto saguquka enhlalweni 
kaMtalaselwa. Waphoqeka ukuba athuthe eThekwini ayohlala 
eMgungundlovu lapho ayesesebenza khona. Wayesekhushulelwe 
esikhundleni sokuphatha ophikweni lwezokuthuthwa kweziguli 
ngama-ambulense KwaZulu Natali emaphakathi. Lolu guquko 
lwenzeka nje umkakhe usezithwele. 

Kuyibangana khona ukusuka eThekwini kuya eMgungundlovu. 
Akuyona nje into elula ukusebenza khona ube uhlala eThekwini. 
Yingakho-ke nje uMtalaselwa azithola ephoqekile ukuba ahlale 
ngakhona emsebenzini. Wathatha indlu elokishini laseMbali. 
Umndeni wakhe wayesewuvakashela kanye ngesonto. Wayevama 


ukufika ngezimpelasonto. Nakho lokho kubuya kwakuthanda 
ukumgqilaza kakhulu. Yayinkulu kabi imali ayeyikhokha yokugibela 
amathekisi ukuya nokubuya. Wayethi uma eyibala leyo mali 
ekupheleni kwenyanga, athole ukuthi uyalahlekelwa impela. 
Ngokuhamba kwesikhathi wazithola ephoqekile ukuba avakashe 
kanye ngemuva kwamasonto amabili. Kwakuthi ekupheleni 
kwenyanga bavakashele abazali bakhe ekhaya kwaJilafohlo. 
Kwesinye isikhathi uMtalaselwa wayesukela ngakhona 
eMgungundlovu baficane naye umkakhe ekhaya. 

Akuphelanga sikhathi eside wakhululeka uDumazile. Wathola 
isigemfunga sensizwa. Wasiqamba igama wathi nguSanele. 
Kwakuvele kuyinhloso yakhe leyo yokuthi amasu amathathu 
anele kuyena. Wayekholelwa kakhulu wukuthi umuntu 
wesifazane ohululayo nje ugcina esephethwe ngumdlavuza 
wesibeletho. Wabona kubalulekile-ke ukuba ahlele umndeni. 
Baxoxisana nodokotela, bakumisa ukuthola kwakhe abantwana. 

Abafowabo bakaMtalaselwa base bephume eyabo imizi. 
Abazali bakhe bona babehlala namadodakazi abo ayengakendi. 
UMtalaselwa wayefikela kwabo uma evakashile. Wasibuka 
lesi simo senhlalo, naye wafisa ukuphuma owakhe umuzi. 
Wayesevama ukuhlangabezana nezinkinga zokuqula amacala 
phakathi kodadewabo kanye nomkakhe. Kwakuye kuthi 
uma unina ethi uyalamula, kuthiwe uyenzelela. Naye unina 
wayesekhathele wukuqophisana ngamazwi nomalokazana 
wakwakhe. Wayesefisa kabi impela ukuba uMaKheswa 
aphume owakhe umuzi. UMtalaselwa walubeka udaba kuyise, 
babonisana. Bagcina bevumelene ngendawo lapho indlu 
izomiswa khona. UMtalaselwa wabe eseqonda kumkakhe 
eyomazisa ngokumiswa kwendlu. Wayezimisele ukwakha indlu 
yesakhiwo. UDumazile akathandanga ukuphawula ngoba ebona 
ukuthi isikhathi asikakamvumeli. Umyeni wakhe wamshiya 
yedwa endlini esaya kozixoxela nabazali bakhe ekhishini. 

Kwathi ebusuku besendlini yabo yokulala, kodwa 


bengakazumeki, wayiqala-ke indaba uDumazile. 
“Yise kaSanele, mina angiboni ukuthi kuzongilungela ukwakha 

umuzi wami kini.” Athi dlengelele uMtalaselwa. 

“Ngilalele,” sekusho umyeni wakhe exakekile nje. 

“Selokhu ngashada kulo muzi ngiyabona nje ukuthi 
angithandwa muntu. Ngisho noyedwa qhwaba! Yonke into 
engiyenzayo iyafenyiswa nje. Kodwa uma kwenzekile kwaba 
khona okuhlana okwenziwe yilezi zinkonsolo zakwenu, kuduma 
izwe lonke. Okwami okuhle engikwenzile akunakwa nakunakwa. 
Kunyathelwa ngezinyawo kuthulwe du.” Anikine ikhanda 
uMtalaselwa ekhombisa ukuthi akahambisani nenkulumo 
yomkakhe. Wathatha wathi: 

“Awuzokwakha umuzi wakho kithi, kodwa uzokwakha 
umuzi wakho kwakho. Ubaba usenginikeze yona yonke le 
ndawo engezansi komuzi womfowethu. Akekho umuntu ozobe 
ekushayela umthetho kwakho.” 

“Ehhene kufanele phela unikine ikhanda uphikisane nami 
engashada nawe. Angithi oshomu bakho labo?” 

“Obani bona labo?” 

“Ubuza ngoba ungazi yise kaSanele? Musa ukungenza isilima 
mina, musa nje. Kusho ukuthi awunandaba nami, ehhene kusho 
lokho phela. Ukhona umuntu ongayiboni into esobala kanjena? 
Kodwa bonke abantu bayasho. Inkosi, basho into efanayo.” 

“Bathini abantu?” 

“Bathi abantu kuyobe ngiyakwazi ukuchatha ukhuphe uma 
nje ngike ngakwazi ukuhlala nomama wakho. Bathi ngisho 
ozakwethu laba baze baphuma eyabo imizi nje kwakuyingenxa 
yakhe lo mama wakho behlangene nale mijendevu yakini. Futhi 
sekuyafakazeleka lokho.” 

Athi ukuthula kancane esagwinya amathe. Wabe esethatha 
ethi: 


“Uyakhumbula ukuthi ngenkathi sishada umama wakho 
akakikizanga yena? OMaNgedlane benoMaNdleleni bona 
babekikiza, besuluza baze babhedle benziwa yinjabulo. UMama 
wakho yena wawungathi ubona imoto ethwele isidumbu. 
Ucabanga ukuthi kwakudalwa yini konke lokho? Odadewenu 
kuthiwa babepikla bethi ngeke ngiwakhe lo muzi. Umesisi Vilakazi 
uthi izinkulumo ezazikhulunywa ngami ngalelo langa zazisabisa! 
Uthi kwasuka elikhulu igidigidi leli ngenkathi udadewenu ethi 
wena ushade neqhashamlenze, umsalazabiwa uqobo lwawo.” 

“Yibaphi labo dadewethu ababesho lokho?” 

“Kanti bangaki? Awusabazi manjena? NguBavelile-ke owasho 
lokho. Bathi uBadingile yena wayengibiza ngembexembexe 
yedisholo ledikazi. Umama wakho wayehleka, kunguKhisimuzi 
nje kuyena. Angiyiboni-ke inhlalo enhle engingaba nayo kule 
ndawo yakini. Akukho neze ukuthula lapha. Abantu bakule ndawo 
banesipepe kakhulu.” 

“Seningamathe nolimi nabantu bakwaVilakazi? Ngiyabuza, 
hhe?” 

“Ukube angizange ngizihlanganise futhi ngixoxisane noMesisi 
Vilakazi, ngabe sengadla ushevu lapha kini. Angifunwa muntu 
mina lapha, nawe uyakwazi lokho, ungufakazi. Nakuba ngisaphila 
ngiphilela yena uMesisi Vilakazi. Nami angisakudli nje ukudla 
engingakwazi ukuthi kuphekeke kanjani. Hha mame!” Asho aze 
aklolode. 

“Laba bantu bakwaVilakazi osubadonse bangena bagamanxa 
phakathi komuzi kababa, uyobakhipha kanjani?” 

“Aningenelani nje nabangani nabantu bakwaVilakazi belunge 
kangaka? Kusho khona impela ukuthi nibanga yona le ngqondo 
ebolile yakini. Balunge kabi abantu bakwaVilakazi!” 

“Abantu bakwaVilakazi badla umngcele wensimu yakithi. Sathi 
uma sithi siyakhuluma nabo, bahamba kuqala ukuyosimangalela 
enkosini. Ngenxa yokuthi bahlobene nayo, labe selisilahla icala. 


Icala lathethwa ngobuhlobo. Ngikhuluma nje umndeni wonke 
wakithi awuhambelani nabo, kodwa wena ulala khona, uvuke 
khona.” 

“Mina angiboni nje kungumqondo ophusile ukuba abantu 
bethi bakhelene kangaka kodwa bangangenelani. Mina 
ngizozingenela nje kwaVilakazi.” 

Yasho imanzi yakhe kwabonakala nje ukuthi izongena ngodli 
dlakalasi kwaVilakazi. UMtalaselwa wagcina ebonile ukuthi 
uDumazile akadlali ngempela uma ethi akafuni ukwakha umuzi 
wabo kwaJilafohlo. Wabe esezitshela ukuthi yena uzokwehlela 
ngezansi ukuze kube khona ukuthula phakathi komuzi. 

“Manje bewucabanga ukuba senzenjani?” UMtalaselwa esho 
ngokuthamba. 

“Mina bengithi akufanele sijahe umdaka linganile. Sinawo 
umuzi wethu elokishini. Pho sijaheni ngokwakha? Uma sifuna 
ukwakha indlu yethu ekhaya, kufanele siqongelele kahle imali. 
Kuyothi uma seyanele, bese mina ngigoduka ngiyokhuluma 
nobaba ukuba asinikeze indawo yokwakha. Mkhulu kabi 
umhlaba kababa eMzimkhulu.” 

“Mina ngakhe ngakini? Ngibe wusibali-makoti?” 

“Kungcono kabi ngakithi. Abantu bangakithi baphucuzekile, 
abafani neze nalaba bangakini.” Kumkhonondise lokho 
uMtalaselwa. 

“Okunye-ke ebengingathandi ukukutshela khona sengizosale 
sengikutshela nje.”

 Athi ukuthula kancane ecabanga ukuthi uzoyisho kanjani le 
nto. Bese ethi: 

“Ngesonto eledlule ngahamba ngaya kumuntu obonayo. 
Ngangifuna ake angihlolele nje ukuthi umshado wethu umi 
kanjani. Hhayi wabhula waqeqebula, washiya angalaziyo. 
Wabona ngisho nezinto ebengingazinakile.” Athi ukuthula 


kancane ngoba umyeni wakhe wayekhombisa ukungakuthakaseli 
lokhu kuya kobhula komkakhe. 

“Wawuhamba nobani ukuya lapho?” 

“Ngangihamba nobani? Ngangizohamba nobani ngokwakho? 
Ngangihamba ngedwa!” esho kubonakala nje ukuthi igazi 
seliyafudumala. 

“Babona ntoni-ke omangothobana?” 

“Angithi uke ubone ukuthi ingane ikhala uqanduqandu 

ebusuku?” 

“E!” 

“Bathi kunezilwane eziyengamayo ingane yami. Ngithe uma 

ngibuza ukuthi zivela kuphi, hhayi angithandi ukusho.”

 Athi ukuthula kancane sengathi akathandi ngempela. 

“Bathi zivela kuphi?” esho ngokungancengi. 

“Ungeke ukholwe. Bathi zivela kumuntu osondelene kabi 

nawe. Mina kodwa ngivele ngabona ukuthi kunjengoba kushiwo. 
Wumayihlonze phela lowo.” 

“Ake ukhulume into ecacile. Bathi ngubani umuntu othumela 
imikhovu enganeni?” 

“Bathi… eyi…!” Athi ukuthula kancane. UMtalaselwa 
amjamele ngezimbokodwe zamehlo. UDumazile aqhube athi: 

“Bathi umama wakho. Bathi wayefunga egomela 
ngisakhulelwe ethi ngeke ngiyigone. Ngenxa yokuthi wahluleka 
ukuyibulala isengumbungu, usefuna ukuyiphoqoza ngezilwane 
zakhe manje.” 

“Umama usenezilwane muva nje?” 

“Ehhene! Uyamphikela yini?” 

“Cha angisho ukuthi ngiyamphikela, kodwa wukuthi 

ngiyamangala.” 


“Umangaliswa yini?” 

“Ngimangaliswa yikho nje ukuzwa ukuthi umama 
useyathakatha. Kusukela ngisewusana umama wayewa evuka, 

ekhombisa uthando olumangalisayo kimina. Wangikhulisa ngaze 
ngaba yindoda. Angiboni-ke ukuthi angangibulala kanjani manje.” 
“Akabulali wena phela, ubulala mina nengane yami. Futhi 

ngeke wena akubulale njengoba usho nawe ukuthi wakukhulisa.” 

“Ngakube uyaqinisa ngempela ukuthi umama uyathakatha?” 

“Ngamanye amazwi wena awukholwa? Usho ukuthi abantu 

ababonayo ababoni, bayabheda nje?” 
“Angisho ukuthi ababoni, kodwa ngikholelwa wukuthi babona 

lokhu abangakuboni.” 

“Angisezwa-ke manje ukuthi uthini.” 

“Ngithi umuntu okuthiwa uyabona usuke ekhuluma into 
acabanga ukuthi uyayibona. Okuyikhona akubonayo ngempela 
akukhona lokho akushoyo.” 

“Kodwa lona engangiye kuyena usebenzisa abalozi. Bonke 
abantu bayasho ukuthi abalozi abashayi phansi. Ungidonse 
ngendlebe-ke wathi uma ngisayithanda le ngane yami, kufanele 
ngishaye isixaxa kule ndawo. Ngisayithanda-ke bandla le ngane 
yami. Kufanele ngishaye isixaxa ngempela kule ndawo. Kuhle 
ngiyishiye nabanikazi bayo; ngiyishiye kusekuhle nje. Wena uma 
ufuna ukusala, angikwenqabeli uzosala. Kodwa mina nengane 
yami, cha bandla siyahamba.” UMtalaselwa wabona ukuthi kubi, 
imanzi yakhe ifuna ukuhamba ngempela manje. Wehlisa umoya, 
wavuma engavumi. Baze balala phakathi kobusuku.

 UMtalaselwa wavuka ekuseni waya endlini enkulu 
yakwabo. Wabafica abazali bakhe sebevukile nabo, sebezihlalele 
nje. Wabe eseyilanda-ke indaba: 

“Njengoba baba bewunginike yonke leya ndawo ukuba 
ngakhe kuyona, sengathi akusezokuba njalo. UMaKheswa ubona 


ngenye indlela.” 
“Ngamanye amagama ndodana usho ukuthi awusezukwakha 

kule ndawo engikunikeze yona?” 

“Yebo baba!” 

“Ewu, asazi-ke ndodana ngoba nonyoko ubekhala ngokuthi 

usekhathele wukujonqwa ngumkakho sengathi babanga indoda. 
Manje niyokwenzenjani uma nifika lapha?” 

“Usho ukwenza njani okunjani baba?” 

“Ngisho ndodana ukuthi niyoquba kuphi uma nivakashile 
ninomakoti njengoba izindlu zonke kungezami nonyoko nje?” 

“Sengathi baba ngeke kusaba khona ukuvakasha.” Kubethuse 
lokho. 

“Hamba juba bayokuqhutha phambili! Ngithi hamba juba!” 
kusho unina ngomoya obuhlungu. 

“E, ndodana nguye umakoti obona kanjalo?” 

“Wukuthi baba ngiyabona khona ukuthi uMaKheswa ngeke 
ahlale lapha. Yingakho nje ngibona kungcono sakhe buqamama.” 

“Kuyezwakala khona ndodana. Ngeke ngisakushayela 
umthetho, sewuyindoda manje. Uzobona-ke nawe njengendoda.” 

“Awu mntanami, sewuyahamba? Usuhamba unomphela 
lapha ekhaya?” kusho unina ehlengezela izinyembezi. Nokho 
uMtalaselwa wazama ukumduduza unina. Wasukuma, 
wavalelisa, waphuma endlini enkulu, waphindela endlini lapho 
kuhlezi khona umkakhe. Baqoqa-ke izimpahla zabo. UDumazile 
wajabula kabi ukubona ukuthi intando yakhe seyiyenzeka. 
Kwathi bangaqeda, bagibela sebephikelele eMlazi. 


ISAHLUKO SESISHIYAGALOLUNYE 

Ngelinye ilanga kwakunengqungquthela kakhukhulelangoqo 
womhlangano wabahlengikazi eCity Hall eThekwini. Lo 
mhlangano wawukade ugqugquzelwe ngungqongqoshe wezempilo 
kwaZulu-Natal. Inhloso yomhlangano kwakuwukuzocobelelana 
futhi kuxwayiswane ngegciwane lesandulela ngculaza. 

Umhlangano waqala ngehora leshumi ekuseni. Wavulwa 
ngumfundisi ngomthandazo onzulu. Wanxusa uMdali ukuba 
abe nobubele kithina ngoba sonke sonile phambi kobuso bakhe. 
Wacela ukuba kutholakale imishanguzo ezoshanguza lolu 
bhubhane oluqotha imbokodo nesisekelo. Kwathi angaqeda 
umuntu weNkosi, kwangenwa odabeni losuku. Ekupheleni 
komhlangano, kwanikezwa umuntu womshuwalense ithuba 
lokuba achazele abahlengikazi ngosizo inkampani yabo elunikeza 
abantu asebehaqwe yileli gciwane. 

“Mphathi wohlelo, bafowethu kanye nani bodadewethu 
ngiyanibingelela. Mina nginguZitike Jeffrey Moloi . Ngiqhamuka 
eGauteng eSoweto. Ngenxa yomsebenzi engiwenzayo, sengihlala 
lapha eThekwini eDurban North. Lapha ngimele inkampani 
yakwa-New Life. Le nkampani seyinesikhathi eside yasungulwa. 
Ihhovisi lethu elikhulu liseKapa. Sinawo futhi amanye amahhovisi 
eGoli, Bloemfontein kanye nazo zonke nje izindawo. Ihhovisi 
lethu lapha eThekwini litholakala ekhoneni likaSmith Street kanye 
noField Street.”Wabe esechaza injongo kanye nosizo lwabo 


kubantu asebehlaselwe yileli gciwane emphakathini. Kwathi 
angaqeda, kwabuzwa imibuzo. Wayiphendula. 

Kwenzeka konke lokhu nje uDumazile akekho lapho, kodwa 
usesemajukujukwini emicabango: 

“Mh, kanti kuyiqiniso ngempela ukuthi yizintaba kuphela 
ezingahlangani? Ngizokumbizela amaphoyisa ngempela phela 
mina. INkosi, ngizombopha ngempela! Anginakudlala yena, 
ungathi angenza nje!” Kwathi ukuba uphele umhlangano, 
kwahlakazekwa. 

UDumazile waqonda ngqo kulo mfokazi owayehlezi nomunye 
umhlengikazi emotweni yakhe kanokusho. Umhlengikazi 
wayethathekile yincazelo, esezofuna usizo lokuxhaswa. 

“Sawubona!” kubingelela uDumazile izinhlonze seziyimivingqi 
esiphongweni. 

“Yebo sawubona!” Sekuvuma le nsizwa ngokusola okuthile. 

“Angazi noma usangibona yini?” Iqale ithule le nsizwa 
isambukisisa, ikhumule izibuko emehlweni, bese ithi: 

“Konje ngizothi ngangikubona kuphi?” Avele acikeke 
uDumazile. Wacabanga ukuthi insizwa lena imenza 
isiphukuphuku. 

“Wawungibona eZenzele High School eMbumbulu ngenkathi 
wena usafundisa khona. Awusamkhumbuli uDumazile Kheswa?” 
UDumazile uchaza nje, uMoloi kudala ekhumbulile. Waswela 
umgodi wokucasha. UMoloi, ngokubona ukuthi uzohlazeka kulo 
mhlengikazi ozocela ukusizwa, wabe esemcela ukuba babuye 
babonane naye ngesinye isikhathi, waphuma emotweni. Kwabe 
sekungena uDumazile. 

“Kodwa thisha, nguwena ngempela lona?” 

“Yimina Dumazile. Ngiyalazi icala lami. Ngiyisiboshwa 
ngizihambela nje. Ngicabanga ukuthi sizodinga isikhathi esanele 
ukuba sixoxe ngakho konke okwenzeka, bese sibona-ke ukuthi 


singawalungisa kanjani lawo maphutha adalekayo. Njengamanje 
ngisaphuthuma komunye umhlangano engiwuhlele nabahlengikazi 
basekuHlengeni. Kunganjani ukuba unginikeze inombolo yakho 
yocingo ukuze ngikuthinte ngemfonomfono?” 

“Anginikani inamba yocingo lwakwami. Ngikhuluma nje 
ayibhaliwe emabhukwini ngoba ngingafuni ukushayelwa yinoma 
ngubani nje!” 

“Nami angiqondile ukuthi ngizokushayela noma yikanjani nje. 
Ngenzela ukuba ngikwazi ukulungisa amademesha adalekayo.” 

Aqale athule uDumazile esacabanga ukuthi kufanele 
yini ukuba amnikeze inombolo yocingo lwakwakhe. Hhayi, 
akamnike. UMoloi wakhipha ipeni lakhe lohlobo oluphambili 
kanye nedayari, wabe esethi: 

“Awungiphindele inamba.” Ayiphinde futhi uDumazile. 
Abhale. Bavalelisane, bahlukane.

 Kwathi ebusuku eselele uDumazile, kwangena ucingo. 
Wagxuma izithonto uLerato, walugxavula. 

“Hello! KukwaZuma lapha ekhaya, singakusiza?” 

“Hallo! Angazi noma ngingamthola yini uSista Zuma?” 

“Yebo ungamthola! Bamba-ke ngisayomvusa.” Asho elubeka 
eceleni. 

“Mama, olwakho!” esho ememeza. 

Wathi gubhu uDumazile. Washwayizela ebhushuzela 
waqonda kulona ucingo maqede walucaphuna. 

“Hello! NguMesisi Zuma lona okhulumayo.” 

“Hallo! Angazi noma nguDumazile yini lowo?” 

“Yebo nguyena!” 

“NguMoloi okhulumayo lapha eDurban North. Ninjani 
ngalapho nina?” 


“Siyaphila.” Athule. Kuqhubeke yena-ke uMoloi. 

“Ngamafuphi nje ngicela sizinqume amakhanda sizishiye 
ngoba ngeke sikwazi ukuziqeda zonke lapha ocingweni. Ushayisa 

ngasikhathi sini kusasa?” 

“Ngi-off-duty kusasa. Kwenzenjani?” 

“Bengithi ngizokuhlangabeza ntambama uma sewushayisile 

emsebenzini. Kusho ukuthi ngingakubona nini, kanjani?” 

“Eyi, angazi.” Athi ukuthula uDumazile esacabanga: 

“Uma ngiletha lo muntu lapha, uzongidalela amazinyo 
abushelelezi emndenini wami. Mh, kepha uma ngingambambeli 
eduze, ngiyophinde ngimthole kuphi ukuze ngimchuthe? 
Yihhinikazi phela leli, lidinga ukugqonjwa lize libe yisigqala.” 
Wabe esethatha ethi: 

“Mangithi nje kukuwena. Mina ngikhululekile ngalapha.” 

“Ngizozama ukufika ngehora lesishiyagalolunye ekuseni. Konje 

inamba yendlu ithini?” 

Amtshele. 

“Ngiyabonga. Sesiyobonana kusasa ekuseni. Ulale kahle.” 
Balubeke phansi bobabili ucingo. UDumazile waphindela 
embhedeni, walala. 

Lathi ligamanxa ihora lesishiyagalombili ekuseni, uhuntshu 
lwemoto lwabe selumile esangweni. UDumazile akangabazanga 
ngenkathi ezwa imoto ima phandle ukuthi sekunguyena uyise 
womntwana wakhe. Walunguza ngewindi, wathola ukuthi 
nguyena ngempela uMoloi. Waphuma maqede wavula isango, 
yangena imoto. Kwathi ingaqeda ukuma ebaleni, uMoloi 
waphuma phakathi, bangena endlini sebelandelana noDumazile. 
ULerato benoMtholephi base behambile ukuya esikoleni. 
Umsebenzi wasekhishini wayehlanza izitsha. USanele yena 
wayesalele. Wayengakakhuli ngaleyo ndlela yokuba wayesengaya 
esikoleni. 


“Uyazi, ngizwa ngifikelwa yizinyembezi. Inhliziyo yami iconsa 
igazi.” 
“Yini sekwenzenjani manje?” 
“Uma ngikubona, umqondo wami uvele ubuyise yonke le nto 
owayenza kimina.” 
“Kahle ngamatshe phela, ngingezansi.” 

“Uyazi qiniso, kuthi angivele ngikubizele amaphoyisa 
azokuthatha khona manjena nje. Into owangenza yona! 
Wangihlekisa nezwe muntu wabantu!” 

“Empeleni kuhle ngikhulume iqiniso njengomuntu ofayo. 
Ngaphathwa ngamahloni ngenkathi ungibikela ukuthi 
sewukhulelwe. Ngabe sengiya esihlotsheni sami eNtuzuma. 
Ngahlala lapho izinyanga ezimbili. Ngathi ngithi ngiyabuyela 
esikoleni, ngathola ukuthi kanti ibhantshi seligcwele umoya. 
Uthishomkhulu wayeseluthathe udaba walubikela izikhulu 
zoMnyango wemfundo. Ngaleyo ndlela-ke kwaba wukumiswa 
kwami emsebenzini. Kwathiwa ngeke ngiqashwe ndawo 
emsebenzini kahulumeni kuze kuphele iminyaka emihlanu. 
Ngabe sengibona ukuthi akekho umasiza, ngakhuphuka ngaya 
ekhaya eGoli. Ngathi ngiyazama okungamatohwana, kwavele 
kwanhlanga zimuka nomoya. Ngahlala unyaka golokoqo 
ngingasebenzi. Kwaze kwathi phakathi nonyaka wesibili, kwaba 
yima ngithola umsebenzi kule nkampani engiyisebenzelayo 
njengamanje.” 

“Kodwa uthi wawuke ucabange ngomthwalo owangithwesa 
wona?” 
“Ja ngangicabanga khona maar I could not make ends meet 
toe. Eintlik I was really desperate.” 
“Ubunzima owangishiya nabo ngiyabesaba muntu wabantu!” 

“Kahle phela, kuyazwela nakumina manje. Ngiyazi khona 
ukuthi ngenza iphutha impela. Ngizimisele ukulungisa konke 
okonakalayo.” 


Kuthi cosololo kuDumazile ukuzwa lawo mazwi. 

“Nendodakazi yakho sekuyigqumgedlela lentombi. Awu, 
umntanami akalwazi uthando lukayise. Uyise wambalekela 
engakafiki kulo mhlaba.” 

“Kodwa bewuye uphendule uthini nje uma umntwana 
ekubuza ukuthi mina ngikuphi?” 

“Eyi, ububa nzima lowo mbuzo. Amanga engangiwaqamba 
aguquka akha inzondo nesithombe esibi enganeni. Umntwana 
wayesekuthatha njengesigebengu somuntu esingafuni ukondla.” 

“Ngizozama ukuwuguqula lowo mqondo nomfanekiso 
umntwana anawo ngami.” 

“Nomama usayilindile inkomo leyo. Ubehleze ebalisa kabi 
ngayo, ethi usengaze afe impela engayitholanga. Ubaba naye 
uyasifuna isephulo.” 

“Ngizokulungisa konke lokho. Ngingathokoza ukuba ngiqale 
ngithengele indodakazi yami izimpahla zokwembatha, bese 
ngiyifakela nemfalakahlana ebhange. Ngemuva kwalokho 
sesingahlela ukuba ngiyokhokhela abazali bakho.”Wajabula 
uDumazile ukuzwa lawo mazwi. Wabona kufanele ukuba 
ambambele eduze uMoloi. Babe sebakha olunye usuku 
abayohlangana ngalo sekukhona nendodakazi yabo. 
Babezohlanganela esitolo simbe sezingubo eThekwini. 
Bavalelisana-ke, uMoloi waphuma eseya kongena emotweni 
yakhe phandle. Wayidumisa, yasuka. 

Lwafika-ke usuku olungaliyo. UDumazile wayeziphihle zonke. 
ULerato yena wawungathi yisihlahla sikaKhisimuzi, engasagqokile 
eseconsa! Kwakungasentombi kwakuwusukasambe woqobo. 
Bathi befika esitolo sezingubo, uMoloi wayesefikile elindele 

bona. Babingelelana, baphilelana. 

“Nihambe kanjani kodwa ngala matekisi andizayo?” 

“Sihambe kahle. Sesawajwayela nalezi zigubhu zawo eziduma 


kuvaleke izindlebe.” Athi ukuthula kancane, bese ethatha ethi: 

“Iyona-ke indodakazi yakho lena,” esho ekhomba uLerato 
owayemoyizela kancane. 

“Awu sawubona-ke ndodakazi!” esho uMoloi elula 
isandla exhawula. Avume uLerato. UDumazile wabheka 

ngasendodakazini yakhe, wathi: 

“Nguyena-ke ubaba wakho lona.” 

Wahlengezela izinyembezi uLerato. Wayengazi ukuthi 
kufanele akhale noma ajabule yini ukubona uyise. Wayesehlanze 
ngedela ukuthi yena wayeyoke abonane noyise omzalayo. 

“Ngiyathokoza nami ukukwazi baba.” Bajabulelana kwaba 
kuhle kwaba njeyayana. Babe sebengena ngaphakathi esitolo. 
Wabathengela-ke izingubo uMoloi. Nakuba kwakuqondwe 
ukuba kuthengelwe uLerato, kodwa noDumazile wahlomula. 
Kwathi bangaqeda ukuthenga, baya lapho kudliwa khona. Badla 
bashaya esentwala. UMoloi wagqabula isheke, wakhokha. 
Baphuma, bangena emotweni phandle. Yaduma, yasuka 
seyiphikelele khona eMafezini eMlazi. 

Ngenkathi befika eMlazi, uMoloi wayethi uzobathi qithi 
bese ephindela emuva. Kwakungekho emqondweni wakhe 
ukuba avuse izindaba ezindala zokuthandana kwabo. Ukushona 
komkakhe okwakusanda kwenzeka kwamfundisa ukuba athathe 
isinqumo sokuba aphile impilo entsha; impilo yokuzithiba 
nokuzinqabela ezintweni. Ngokucelwa-ke wuDumazile ukuba 
bangene endlini, wahlonipha wangena. Baxoxa-ke isikhathi eside 
waze wahlwelwa. 

Izindaba kazilali endleleni ngoba zesaba amazolo. 
Akuthathanga sikhathi eside zafika izindaba kuMtalaselwa 
eMgungundlovu. Izingcingo zazingena zingenile emsebenzini 
zimbikela ukuthi akaqaphele, kukhona okudla amantshontsho 
emsamo. Wacishe waphambana ikhanda uMtalaselwa ngenkathi 
ezwa lokho. Nakuba kwakungeyena umuntu owayejwayele 


ukuthandaza, kodwa wazithola esevala isicabha sehhovisi lakhe, 
wakhuleka. 

Kwabe sekuphazamisa ucingo olwangenayo. Wathi uma 
elubamba, wathola ukuthi lwalumazisa ngayo indaba yomkakhe. 
Wathula ecabanga, wabona khona ukuthi ayinuki ingosiwanga. 
Wabe esehlela neziphathimandla ukuba izinsuku zokuphumula 
kwakhe zingabe zisaba ngempelasonto, kodwa zibe phakathi 
nesonto. Wayengathandi ukugcina ngokuzwa ngosizwile, kodwa 
wayefuna ukumbamba oqotsheni umkakhe. UMtalaselwa 
akazange amazise uDumazile ngalolu hlelo olusha. 

Waqala-ke ukuvakashela kwakhe uMtalaselwa. Ngosuku 
lokuqala wafika sekuhwalele. Umkakhe wayengekho ekhaya. 
Wabe esebuza kuLerato: 

“Uphi umama wakho?” 

“Usemsebenzini. Usebenza ebusuku kuleli sonto.” Ezwe lokho 

uMtalaselwa ahlale ocingweni, balubambe ngale. 

“Kusesibhedlela lapho?” UMtalaselwa ebuza ecikekile. 

“Yebo yikhona.” 

“Ukhona uSista Zuma lapho?” 

“Yebo ukhona! Kodwa usewodini labantu abagula kakhulu. 
Ubomfonela ngehora leshumi nambili, uzokube esetiyeni ngaleso 
sikhathi. Ngizothi ubecelwa ngubani?” Kwathi khalakahla ucingo 
eselubeka phansi uMtalaselwa. Kwathi ukuba athole ukuthi 
uDumazile ukhona ngempela emsebenzini, kwathi gidi.

 Ngakusasa ekuseni uDumazile wamfica umyeni wakhe 
eselungiselela ukuphindela emuva eMgungundlovu. 

“Hawu, kwenzenjani wabuya phakathi nesonto?” 

“Ngakhohlwa yizincwadi zokushayela ebhantshini ngesonto 
eledlulile. Manje akusebenzeki kahle uma zingekho. Amaphoyisa 
ayavutha bhe emgwaqweni. Uma ekuthola ushayela imoto 


izincwadi zingekho, awakhulumi lutho kodwa akufaka phakathi. 
Bengilande zona-ke.” 

“Hhayi, ngiyezwa.” UDumazile angasoli lutho. Waphuma 
uMtalaselwa eseyogibela amatekisi. 

UDumazile wayeselungiselela ukuya emsebenzini ntambama 
ngenkathi okungumfana wakhe kumthela ngezinyembezi: 

“Mama, mama! Owami ubaba uyofika nini lapha ekhaya?” 
kubuza uMtholephi ngokukhathazeka okukhulu. 

“Usho ngani mfana wami?” 

“Ngisho ngoba ubaba kaSisi Lerato uyafika yena. Nami 
phela ngiyafuna ukuba ubaba wami afike. Futhi uSisi Lerato 
uyangitsakela ngokuthi ubaba wakhe umphathela amakhekhe, 
uswidi, imali, ushizi, upholoni kanye nedonono. Uye angincishe 
uswidi, athi angiye kubaba wami. Ngiyamfuna-ke nami owami 
ubaba azongilethela uswidi nemali.” 

Aqale athule unina esacabanga: 

“Yaqala-ke inkathazo. Okwakobani nje ukufikelwa nguSithole 
lapha? Ngeke, awu ngeke! Kuzofanela ngihambise yena 
umntanami aye kuyise e-Adams. Ehhe kuzokuba lula futhi kube 
yisu elingcono ngaleyo ndlela. Kungaba khona inkinga phela uma 
ngingase ngilethe uSithole lapha. Uma bengase baficane noMoloi, 
njengoba bengazani nje, cishe kungachitheka izishebo, kufe gula 
linamasi. Ngibe yini-ke mina lapho? Mh, kuzofanele kuhambe 
yena ngempela uMtholephi aye kuyise.”Wabe esethatha ethi: 

“Cha kulungile mfana wami, ngizoyilungisa indaba yakho.” 

Wajabula bandla umfanyana ukuzwa unina ekhuluma kanjalo. 

 Uthe esuka wabe eseya koxoxa noLerato ekamelweni. 

“Umama uvumile ukuthi nowami ubaba uzofika lapha ekhaya 
angilethele uswidi namakhekhe. Ngizokuncisha mfana.” Asho aze 
agodle ingalo kwasakuyithukusa ngemuva sengathi usewuphethe 
ngempela uswidi. 


“We, ubaba wakho uzoyithathaphi imali yokuthenga uswidi 
namakhekhe mame?” 

“Ubaba uyathesha, unenyuku mfana; futhi uzothenga imoto 
ebelethe isondo ngikutshele mina.” Asho kuze kube sengathi 
uphukula umlomo uMtholephi. 

“Ayikho into ongangitshela yona ngobaba wakho. Ubekade 
ehlala lapha ekhaya enguqhwayilahle, ehlupha umama 
ngokumcela imali. Futhi ubaba wakho ubehlupha kabi 
ngokusincintela ukudla. Thina mfana singakhuluma ngezinto 
zoMoloi, izinsizwa ezishaya ngensimbi emanzi.” 

“We bhatata! Okokuqala nje ubaba wakho ushaya ngeginsi! 
Ungcono kabi ubaba wami kunobaba wakho. Owami ubaba 
wathenga lo muzi wakithi. Uphi-ke umuzi owathengwa ngubaba 
wakho?” 

“Unamanga! Wazi kanjani ukuthi lo muzi wathengwa ngubaba 
wakho?” 

“Kwasho umama mfana, wathi lo muzi wathengwa ngubaba 
wami.” 

“Hhayi suka unamanga! Akawudayisanga ngani pho ngenkathi 
esehamba lapha uma kanti wawuthengwe nguyena? Unamanga 
nje wena!” 

“Uthini ngeginsi likababa wakho, waziba nje?” 

“Akulona iginsi, akulona nje! Ubaba wayithenga le moto 
ngikutshele!” Asho uLerato kubonakale nje ukuthi usethanda 
ukufudumala. 

“Wayehleli kuphi sonke lesi sikhathi engabonakali lapha? 

Wayeboshiwe! We gelele, uBaba wakho yibhantinti!” 

Asho aze ahleke uMtholephi. Acasuke uLerato. 

“Ngizomtshela umama!” Asho avule isicabha ngesankahlu 
uLerato, aphume eseya ekhishini lapho kwakuhlezi khona 
uDumazile. 


“UMtholephi uthi ubaba yibhantinti! Uthi futhi uhamba 
ngemoto yokwebiwa.” 

“Ukuthathaphi lokho uMtholephi?” 

“Angazi.” Asho kuze kube sengathi ufuna ukukhala. 

“Hamba umbize!” esho ngendlakadla. Aphume esejabulile 
uLerato eyobiza uMtholephi. Wangena ekamelweni maqede 
wamtshela ukuthi unina uyambiza. Wathi lacu, baphuma 
belandelana sebeyongena ekhishini. 

“Utheni kuLerato wena?” esho ngokufutheka. 

“Angishongo lutho mina,” sekuphika uMtholephi. 
Agxambukele uLerato: 

“Unamanga! Angithi wena uthe ubaba wayeboshiwe? 
Waphinda futhi wathi uhamba ngeginsi! Uyakuphika lokho?” 
Agwajaze uMtholephi, bese ethatha ethi: 

“Nguyena uSisi Lerato ongiqale kuqala. Uthe ubaba 
wayenguqhwayilahle. Wathi futhi waze waxoshwa nje lapha 
ekhaya yingoba kwakuyisihula sesihubengu.” Aphakamise izandla 
sengathi uyazithintitha uLerato, athi: 

“Hawu, hawu, hawu, unamanga! Angizange mina ngiyisho 
leyo nto! Ungiqambela amanga aluhlaza nje!” 

UDumazile wabona ukuthi seyiqalile-ke inkinga phakathi 
kwezingane zakhe, yileyo nayileyo izama ukuvikela uyise wayo. 
Wabona kungcono ukuba asheshe ayingene indaba ngoba 
uLerato wayesefuna ukusebenzisa izikhwepha. 

“Niyithathaphi yonke le nto eniyishoyo? Ngiyabuza, 
niyithathaphi?” Bagwajaze. Wabayala bobabili ukuba bayeke 
ukukhuluma izindaba zabantu abadala; izindaba ezingaphezu 
kwabo. UDumazile waphatheka kabi impela ukubona ukuthi 
yonke le nto isuswa wukuthi uMtholephi ufuna uyise afike 
naye lapha ekhaya. Wazama ukuxoxisana nendodana yakhe. 
Wayivumela nayo ukuba ivakashele uyise uma ithanda. Wajabula 


uMtholephi ukunikwa lelo lungelo. Okwakuyisifiso sakhe 
esikhulu kodwa kwakuwukubona unina etetemuka noyise khona 
lapha ekhaya ngoba noyise kaLerato wayenalo lelo lungelo. 

UMtholephi waqala-ke ukuvakashela uyise e-Adams 
ngezimpelasonto. Wakujabulela lokho uSithole, kodwa imanzi 
yakhe yavele yashaya amakhala zisuka nje. UMaNzimande 
wayeba namazwi ajoqayo enganeni; akhulume sengathi uhlezi 
nozakwabo. Zamphatha kabi lezo zinkulumo uSithole ngoba 
wayewezwa amazwi ayiziswana ebhekiswe endodaneni yakhe, 
kodwa ahluleke ukumkhuza umkakhe. Kwathi ekugcineni, 
uSithole wabonisana nendodana yakhe ngokuba ingabe 
isamvakashela lapha ekhaya, kodwa imvakashele emsebenzini. 
NoMtholephi wabona kuyisu elingcono lelo. Ngenhlanhla 
enkulu uSithole wayesethenge imoto nakuba yayingeyintsha. 
Kwakuyisekenyana elisabukeka impela. Kwakuye kuthi uma 
uMtholephi kade evakashele uyise emsebenzini, ambuyise 
ngayo imoto ukuza ekhaya. UDumazile wakuthakasela lokhu 
ukuba oyise bezingane zakhe babe nezimoto bobabili. Lokho 
kwanciphisa ukubukelana phansi kwezingane zakhe. Ngenkathi 
uMoloi kusenguyena yedwa onemoto, uLerato wayehlupha kabi 
ngokuqhoshela uMtholephi. 

Ngokuhamba kwesikhathi uSithole wajwayela naye lapha 
emzini kaDumazile ukuzobheka indodana yakhe. Wayevama 
ukuyiphathela uswidi, amakhekhe, izithelo ezinhlobonhlobo, 
ushizi, nopholoni njengokwesicelo sendodana yakhe. Kwakuye 
kuthi uma efikile uSithole, aphathwe kahle naye. Babemenzela 
itiye, kwesinye isikhathi bamphakele nokudla. USithole 
wayengaphumi endlini engazange akhiphe imadlana kuDumazile 
yokumqinisa iphakethe. Muveni nje wayesekukhuthalele kabi 
ukuhambisa uDumazile emsebenzini uma engena ebusuku. 
UDumazile wayengenankinga nje yokuthi abantu bazothini uma 
eshintshanisa izimoto zoyise babantwana bakhe. Wayezimisele 
futhi ukubatshela ukuthi uSithole unguyise wengane yakhe naye. 

Ngelinye ilanga uSithole wafika njengemihla ezobheka umfana 


wakhe. Wathi eqhamuka nje, wayekhangwa wuhuntshu lwemoto 
lumi phambi kwegalaji. Akathandanga ukungena ebaleni 
uSithole, kodwa wavele wama ngaphandle emgwaqweni. Kwathi 
ukuba uMtholephi ambone uyise, wasuka ngejubane eseqonde 
kuyena. Wathi efika nje kuyise umfana, wayethi: 

“Awungeni ngani endlini namhlanje baba?” Aqale athule 
uSithole, wabe esethatha ethi: 

“Ngekabani leya moto esebaleni?” 

“Ngekababa kaSisi Lerato. Bayadla endlini benomama.” 
Wafingqa imikhono yehembe uSithole. Waphuma emotweni, 
wadlwathizela egxathazela eqonde endlini. Wayehambisa 
okohlanya uqobo lwalo. Akabange esangqongqoza, wangena 
nezicabha. Wamfica uMoloi ehlezi etafuleni edla ngommese 
nemfoloko. UDumazile wathi nhla maqede wathi lacu, wathi 
pheshe endlini encane, washuda. USithole wasuka izithonto 
wahlala uMoloi ngobhongwana. Kwachitheka izishebo etafuleni. 
Wanklinkliza, wanklinkliza engqasha uMoloi waze wakweqa 
amehlo amhlophe. USithole wamdedela ngoba esembona ukuthi 
usephefumula kancane. Wathula isikhashana uMoloi elele phansi 
ngomhlane ubuso bubheke phezulu. USithole wamnyathela 
entanyeni ngesicathulo, wathatha wathi: 

“Ngizokubulala mina mfana wami! Ngokabani lo muzi 
ozithola sewudla amalantshi kuwona? Kusewotela lapha?” Athi 
qwebu uMoloi, bese ethi: 

“Mfowethu, masingabulalani ngenxa yomuntu wesifazane,” 
esho ngezwi elithambile lokuncenga. 

USithole walususa unyawokazi lwakhe olwalulokhu luthe nzi 
entanyeni kuMoloi. Wavuka-ke, wazithuntutha. Wazincengela 
kuSithole ukuba bangabe besaqhubeka nalo mdlalo ngoba 
uyingozi. USithole waphuma waqonda emotweni yakhe phandle. 
Wayidumisa, kwasuka amaphepha. 

UMoloi wanwabuluka naye waqonda kweyakhe imoto. 


Wafike wayivula, wangena, wahlala phansi. Indololwane yakhe 
yagqula phezu kwedolo, isihlathi sacamela entendeni yesandla 
wacabanga: 

“Yaze yangiklinya inja! Kuzofanele ngivuke kusasa 
ngiyobonana nodokotela. Ngifuna ukuba ake angibheke lapha 
emqaleni. Umminzo angisawuzwa nje kahle ukusebenza 
kwawo.”Wathi ethi uphakamisa amehlo uMoloi, wathola 
abantu sebethe ngu emotweni yakhe. Bathi bayambuza ukuthi 
kwenzenjani, kodwa wangathanda ukuphendula. Wakhuphula 
amawindi emoto wawavala ngci. 

UDumazile waphuma endlini encane selidume ledlula. 
Abantu base begcwele igceke lonke. Wayesangene ukusangana 
lokhu. Wasondela kuLerato, wathi: 

“Abalimazananga kodwa?” Lutho uLerato ukuphendula. 
Wayekhala mi izinyembezi, ezibhonqa phansi ebaleni. Kwaze 
kwasiza uMtholephi okunguyena owakwazi ukulandisa unina: 

“Eyi bewungabona! Bewungathi yile nto esasivame ukuyibona 
kuTV. UDaddy bewungathi uSuperman! Usuke izithonto wahlala 
emqaleni kubaba kaSisi Lerato. Eyi ngibone esephenqa amehlo 
amhlophe, bengithi useyagqashuka! Libe selithayima ithayima 
lami, lamdedela.” UDumazile wazama ukuya kuMoloi emotweni, 
kodwa wathi ethi gagaga, wayisusa imoto uMoloi. Wabe 
esehamba ebuza kunoma ngubani nje ahlangana naye ukuthi 
kwenzenjani. Abantu bazizwa becasuka nje ukubona uDumazile 
ezenza isiphukuphuku sohlanya. Wawuze uzwe abanye abantu 
sebethi: 

“Nx ! Kudala sabona ukuthi lo mfazi uzoshayanisa amadoda! 
Elakobani nje isoka lomfazi?” Babe sebehlakazeka abantu 
beNkosi beshiya uDumazile nenkinga yakhe. 

Akwaziwa ukuthi ngubani owaluma indlebe 
izintatheli ngoba kwathi kusa nje udaba lwabe selugcwele 
amaphephandaba: 


AMADODA AKLINYENE EBANGA UMFAZI WOMUNTU 

Kucishe kwaphuma isidumbu esigamekweni esenzeke 
kwelinye lamalokishi akhele iTheku. Abayizekayo le ndaba 
bathi la madoda alwa nje abebanga unina wezingane 
zawo. Umnumzane uZuma, okunguyena umnikazi 
womuzi, ubengekho ekhaya ngenkathi yesehlakalo lesi. 
Obekhulumela omakhelwane, nokho ongathandanga ukuba 
igama lakhe lidalulwe ngenxa yokwesabela impilo yakhe, 
uthe kade bayibona le nto ukuthi izokwenzeka. Wathi 
kufanele kubongwe iNkosi yamakhosi ngoba akuzange 
kuphume isidumbu. Abomndeni abathandanga ukuphawula 
ngalesi sehlakalo. Imizamo yokuthola uMtalaselwa Zuma, 
okunguyena umnikazi womuzi, yehlulekile kwaze kwashaya 
isikhathi sokushicilelwa kwephepha. 

Lolu daba luvela ephephandabeni nje, selwake lwafika 
ezindlebeni zikaMtalaselwa. Zase ziziningi izingcingo zimbikela 
ngokungaziphathi kahle komkakhe. Kwathi ngenkathi efunda 
iphephandaba, efica lolu daba, wacabanga masinyane ngesinqumo 
okufanele asithathe. Yayingasekho enye indlela ngaphandle 
kokuba amkhulule umkakhe. Wabe esehlela ukuthatha iholide 
eliphuthumayo ukuze akwazi ukubonana nabameli. 

Ngenkathi uMtalaselwa efika ekhaya, umkakhe wayeseqalile 
ukunyamalala. Washayela umphathi wesibhedlela ucingo ebuza 
ngomkakhe. Bamphendula bathi umkakhe uthathe inhlabakhefu 
engangenyanga; ngaleyo ndlela bemlandula. Kwacaca ukuthi 
uDumazile wayesebalekele kwamathanda-nhliziyo. Umsebenzi 
akabange esathanda ukuqhubeka nokusebenza ngenxa 
yokucikwa yilesi simo esikhona phakathi komuzi kaNxamalala. 
Kwadingeka ukuba uLerato aphume esikoleni ukuze abheke 
izingane zakwabo. USanele wayesadinga ukunakekelwa kakhulu. 

 Kuyo leyo nhlalo yokudideka kwabakwaZuma, kwatheleka 
ezembokodwebomvu zihlome zithe shi. 


“Yikhona kwaZuma lapha?” kubuza elinye lamaphoyisa. 

“Yebo!” kuvuma uMtalaselwa esehlahle amehlo okwenkomo 

izohlatshwa. 

“UDumazile yinkosikazi yalapha ekhaya?” 

“Yebo!” 

“Nguwena umyeni wakhe?” 

“Yebo!” 

“Uphi yena?” 

“Njengoba ngifika nje ngithola ukuthi umkami useshaye 
wachitha. Ngicabanga ukuthi ubalekele leli hlazo lakhe elivele 
lapha ephepheni,” esho ekhomba iphephandaba ayeliphethe 
ngesandla uMtalaselwa. Wayengasenamahloni okukhuluma 
ngamahlazo akwakhe. 

“Nathi kade sasimfuna. Umkhondo siwuthungathe sisuka 
eMzimkhulu waze wayosifaka e-Adams. Sifike lapho sabopha 
uMthovovo Mkhize owayeqapha isitolo sikaSithole. Usesikiti 
ngikhuluma nawe nje.”

 Kuvele kuhlwe emini kuMtalaselwa engazi ukuthi 
kukhulunywa ngani. 

“Lalela-ke, uzwe kahle ukuthi umkakho yena ungena kanjani 
ukuba simfune: Njengoba kwasha isitolo sikaSithole e-Adams, 
kunobufakazi obukhomba ukuthi umkakho uxhumene naleso 
sehlakalo.” Akhombise ukwethuka uMtalaselwa. Iphoyisa 
liqhubeke. 

“Izigebengu eziyizihlobo zomkakho zathengwa ngumnumzane 
uGwabinde, lona owathenga isitolo sikaSithole eMzimkhulu, 
ukuba kugqekezwe isitolo sikaSithole e-Adams bese kuphangwa 
impahla. UDumazile nguyena ungqondongqondo owaxhuma 
izintambo. Wahlela nephoyisa uMkhize ukuba kube lula ukwenza 
lo msebenzi. Umnumzane uGwabinde akazikhokhelanga 


izigebengu imali yazo. Zamdubula-ke zambulala. Uphenyo 
lwethu lumayelana naleso sehlakalo-ke.” Aphefumule kakhulu 
uMtalaselwa, bese ethi: 

“Sengathi nami ngizosizwa yinina ukuba simthungathe 
umkami.” 

UMtalaselwa wake wacabanga ukuba abikele omakhelwane 
bakhe lolu daba, kodwa wabuye wacabanga indlela abayiphilayo 
nabo. Yilowo nayilowo kwakuyinkomo idla yodwa, ungafunga 
ukuthi akwaziwana. Kwakungelula nje ukuba omunye aye 
emzini womunye ngaphandle uma kunesidingo esibalulekile 
esiphuthumayo. Wabuye wacabanga futhi ukuba ayobikela 
abazali bakhe ekhaya, kodwa waphathwa ngamahloni. Amazwi 
wokugcina kanina athi: “ Hamba juba bayokuchutha phambili,” 
ayesankeneneza ezindlebeni zakhe. 


ISAHLUKO SESHUMI 

Ngenkathi uMtalaselwa efika emzini wakhe eMlazi evela 
eMgungundlovu, wayevele esehlabekile yisifo simbe kodwa 
singakamqinisi. Ngemuva kwezindlebe kwakudumbe izindlala, 
ephethwe ngamathumba umzimba wonke. Wayengathandisisi 
kahle ukuya emtholampilo. Wayesaba ukuthi bazofike 
bamtshele ukuthi uguliswa yisifo esingalapheki. Wabona ukuthi 
uyosuke agule kakhulu-ke manje esephethwe yisifo sokwazi 
ukuthi uphethwe yisifo sini. Wabona kungcono ukulokhu edla 
imishanguzo yezinyanga. 

Ngokuhamba kwesikhathi ukufa kwaya ngokuya kudlonga. 
Kamuva nje wayesekhala ngokutshutshumba nokufutha 
kwezinyawo. Zaya ngokuya zivuvukala, zagcina seziphihlike 
izilonda. Izilonda zasabalala nomzimba wonke. Izindawo 
ezazigqame kakhulu kwakuyisezandleni, emlonyeni kanye 
nasezindaweni ezifudumalayo. Ukudla kwakungasadleki. Kwathi 
kusenjalo waxinwa yisifuba. Samphatha kambana-ke sona, 
ekhwehlela igazi. Umoya wawunqamuka kungaphefumuleki 
kahle. Kwenzeka konke lokhu nje isisu asimbekile phansi, 
siyamluma siyamhambisa. Imishanguzo yezinyanga yangabe 
isazwela. Baqala abantu ukunukana. Babesho idliso, umbhulelo, 
omamtsotsi nokunye okungamalutha. Kwayiwa kwabanamanga. 
Bathi kufanele enzelwe amagobongo. Enziwa, kodwa kwaba 
nhlanga zimuka nomoya. Kwathiwa indaba isemsamo, kufanele 
kulungiswe idlozi. Zahlatshwa izinkomo, kodwa ukufa kwadlonga 
kwadlondlobala. Wabuna, wagcina esengangabasemehlweni. 


Baqala abantu ukukhulumela phansi: 

“Nithi kodwa le ndoda ayiphethwe yilesi sifo samagama 
amathathu?” Bamncisha amehlo. 

Kwadingeka ukuba uMtalaselwa aphuthunyiswe esibhedlela. 
Imoto yashoboloza naye njalo yaze yayofika kulowo muzi 
wezimanga; umuzi oqoqela ndawonye abantu abaphethwe 
yizinhlobonhlobo zezifo. Ngenkathi efika, waficana nomnumzane 
uSithole kanye nephoyisa uMthovovo Mkhize. Iziguli lezi 
zazilaliswe egunjini lazo zodwa; igumbi labantu abagula kakhulu. 
UMaNzimande naye wayelaliswe egunjini labantu besibhuda. 
Naye wayebambekile impela. 

UDumazile wahlatshwa yisifo simbe maqede waphuthunyiswa 
esibhedlela kwaNongoma. Wayekade ebalekele esihlotsheni 
sakhe kuleyo ndawo. Walaliswa-ke esibhedlela. Abahlengikazi 
bamduduza ngokuthi uzosheshe alulame. Bamthatha bambeka 
egunjini lakhe yedwa ngoba isifo sasiya ngokuya simgabha. 
Ngenxa yesizungu, bamnikeza umsakazo. Wayekhonze ukulalela 
imidlalo, izindaba kanye nezimemezelo zemingcwabo. Kwathi 
ukuba abone ukuthi ukufa kuyamnqoba, wacela abahlengikazi 
ukuba babize abazali bakhe eMzimkhulu, umyeni wakhe eMlazi 
kanye nomfundisi. Nempela abahlengikazi benza njengoba 
beceliwe. Bazibhala-ke izincwadi. 

Ngokubona isimo esasingasesihle kuDumazile, kwasetshenziswa 
umfundisi kulaba abafika njalo esibhedlela ukuzokhulekela abantu 
abagulayo. Abahlengikazi bamcela ukuba asondele embhedeni 
kuDumazile ukuba baxoxisane naye. Nempela kwaba njalo. 
Umuntu weNkosi wavula izandla, wanikeza isiguli ithuba lokuba 
sizilahle eNkosini yaso. UDumazile wathatha wathi: 

“Ngenza iphutha phambi kukaNkulunkulu naphambi 
komhlaba. Umhlaba usuyangihlaba manje.”Wakhala. UMfundisi 
wamduduza, wakhuleka. Kwathi angaqeda, wathatha wathi: 

“UNkulunkulu owayekhona emandulo, osekhona 


nanamhlanje uzokuthethelela izono zakho uma uzivuma 
ngokuyisiminya. Kwasho yena uqobo wathi noma izono zibomvu 
njengegazi, kodwa uyozihlanza zibe mhlophe njengeqhwa.” 

UDumazile wazizwa efikelwa yithenjana. Wabona kufanele 
ukuba azivume izono zakhe. UMfundisi wasondeza indlebe yakhe 
kuyena. Waqala-ke ukuwuvula umlomo wakhe uDumazile: 

“Baba, ngaphula umthetho wesithupha uNkulunkulu 
awushiya kuMose. Angazi ukuthi ngawuphula kangaki.”Wathula 
uMfundisi. UDumazile wacabanga ukuthi akuzwakalanga kahle, 
kanti uMfundisi wathatha ngokuthi uDumazile usaqhubeka 
nokuvuma izono zakhe. UDumazile wayibeka ngenye indlela 
inkulumo kanjena: 

“Bengithi ngambatha namadoda abantu kaningana. Angazi 
noma uNkulunkulu uyokwazi yini ukungithethelela.” 

“Uma uzivuma kahle zonke izono zakho, uNkulunkulu 
akanamagqubu, uyathethelela.” 

“Ngelinye ilanga ngahlela ukuba kugqekezwe futhi kushiswe 
isitolo sikaSithole. Ngangiqonde ukuzuza mina kanye nezihlobo 
zami. Nganginethemba lokuthi isitolo siyobuye sakhiwe kabusha 
ngoba uSithole wayeyokhokhelwa ngumshuwalense. Ngeshwa 
elikhulu umshuwalense awuvumanga ukukhokha. USithole 
wagcina eyimpabanga ngenxa yami.”Wakhala. UMfundisi 
wakhuleka. Kwathi angaqeda, wamhlahlamelisa wamshiya. 

Ngokuhamba kwesikhathi uDumazile wayesehluleka 
ukuzivulela nokuzivalela umsakazo. Yingakho nje abahlengikazi 
base behlala bewuvulile njalo. Wayenganaki nokho ukulalela 
ezinye izinhlelo ngaphandle kwezindaba kanye nezimemezelo 
zemingcwabo. Ezindabeni zantambama ngalo lelo langa, 
umsakazi waqala ngokufunda izindaba ezingemnandi: 

“Ungqongqoshe wezempilo kwaZulu-Natali wexwayisa 
umphakathi ukuba uqaphele lesi sifo esichitheke umhlaba wonke. 
Sidla fumuka sidle silaza. Abantu bangazikhohlisi, alikatholakali 


ikhambi lokwelapha lolu bhubhane olungumashayabhuqe. 
Qikekelani ucansi olungaphephile. Ningathintani negazi noma 
uketshezi lomunye umuntu. Qaphelani insingo eke yasebenza 
komunye umuntu.” UDumazile wathula esazindla ngalezi zindaba. 

“Nakanjani kukhulunywa ngalesi sifo esingiphethe. Angingabazi 
ukuthi ngasithelelwa nguyise kaLerato. Awu Nkosi yami, wayeshilo 
kodwa ukuthi umkakhe washona esenciphile. Mina anginakanga 
ngoba ngimbona uMoloi eyitubesi. Mhlawumbe sengisitshalile 
nje lesi sifo kuyise kaSanele nakuyise kaMtholephi? Awu ngiyazisa 
Nkosi yami.” 

Kwathi ebusuku uDumazile walalela umsakazo kumenyezelwa 
amagama alabo abangasekho emhlabeni. Umsakazi waqala 
ngesikhulu isizotha lesi: 

“Nazi izimemezelo zemingcwabo umsakazo ozikhipha ngokukhulu 
ukudabuka. Umnumzane uMbhekeni Enock Sithole obengowase-
Adams Mission, ushone zingamashumi amabili nanye kuyo 
le nyanga. Ubeneminyaka engamashumi amahlanu ubudala. 
Uyongcwatshwa ngoMgqibelo ngehora lesibili emathuneni 
ase-Adams Mission ngemuva kwenkonzo eyokuba sehholo 
lomphakathi ngehora leshumi ekuseni. Sisho umnumzane 
uMbhekeni Enock Sithole.” UDumazile akaqhubekanga nokulalela 
umsakazo, kodwa wavele wakhihla isililo. Ngenkathi abahlengikazi 
bembona ekhala, baxakeka nje ukuthi kwenzenjani. Bacabanga 
ukuthi uphethwe yizinhlungu, bamlethela amaphilisi ukuba 
agwinye. Nakuba kwakungasagwinyeki kahle, bawabhucuza, 
bamnikeza, waphuza, walala. 

Ngelinye ilanga kade elele, waphaphama uhlelo lwezemingcwabo 
seluphakathi nendawo. Wezwa umsakazi esethi: 

“Akasekho emhlabeni unkosikazi uZenzile Cynthia Sithole, 
uMaNzimande. Ushone eneminyaka engamashumi amane 
nesishiyagalolunye. Uyofihlwa ngoMgqibelo emini emathuneni 


ase-Adams Mission. Ubeyinkosikazi kaMbhekeni Enock Sithole 
naye ongasekho. Sisho unkosikazi uZenzile Cynthia Sithole, 
uMaNzimande.” Ngalelo langa walulalela uhlelo lwaze lwaphela. 
Kwathi lungafika ekugcineni, wathandaza.

 Kwake kwaphela izinsukwana impela elokhu elulalela lolu 
hlelo kodwa bengaphumi abantu abaziyo. Kwathi engasazi nje 
kusihlwa, wezwa umsakazi esethi: 

“..., esokugcina: UMtalaselwa Goodman Zuma, obesebenza 
kuma-ambulense eMgungundlovu, akasekho emhlabeni. Umufi 
ubengumyeni kaDumazile Isabel Zuma ongumhlengikazi. 
Ushone eneminyaka engamashumi amathathu nesishiyagalombili. 
Uyofihlwa ngoMgqibelo emathuneni asekhaya kwaJilafohlo eMid-
Illovo. Sisho uMtalaselwa Goodman Zuma.”Wake wathi uzama 
ukuvuka embhedeni uDumazile, kwangavukeka. Kwenzeka konke 
lokhu nje abahlengikazi bayabuka. Babelizwile igama lomyeni 
kaDumazile limenyezwa ohleni lwezemingcwabo. Basondela 
kuyena, bamduduza. 

UDumazile wayengasathandisisi kahle ukulalela umsakazo. 
Wayewubona njengento emlethela izindaba ezibuhlungu 
empilweni yakhe. Wayefisa ukutshela abahlengikazi ukuba 
bawususe eduze kwakhe, kodwa kwakungasakhulumeki into 
ezwakalayo. Yena wayezwa ngezindlebe. Kwathi noma ethi 
uzokuwuziba umsakazo angawulaleli, kubuye kusho phela ukuthi 
indlebe ayinasimilo. Wazithola esezwa umsakazi esethi: 

“...uMthovovo Senzeni Mkhize obeyiphoyisa lasesitolo 
okwakungesikaSithole e-Adams Mission. Ushone ngesonto 
zingamashumi amabili nanhlanu. Ubeneminyaka engamashumi 
amahlanu nambili. Uyofihlwa ngoMgqibelo emini emathuneni 
aseSeventini eMlazi ngemuva kwenkonzo eyokuba eCinema 
ekuseni. Sisho uMthovovo Senzeni Mkhize. Umphakathi uyacelwa 
ukuba ungaziphathi izimbali.” UDumazile wasale eseqhubeka 
nokululalela uhlelo lwaze lwaphela. Wathi uzama ukuthandaza, 


unembeza walokhu ubalisile. Wayenamahloni ecabanga ukuthi 
abahlengikazi babezazi izindaba zakhe kanye nenkambo yakhe. 

Zahamba izinsuku isifo silokhu siqhubeka nokumudla 
uDumazile. Wayesephelile emzimbeni, eboqokile ebusweni. 
Amehlo ayesephumele ngaphandle. Izinzipho zazizikhumukela 
eminweni. Kwathi ebusuku elalele lona uhlelo lolo, umsakazi 
wathatha ngesizotha wathi: 

“UZitike Jeffrey Moloi obesebenzela inkampani 
yomshuwalense iNew Life, akasekho emhlabeni. Ushone 
zingamashumi amathathu kuyo le nyanga. Ubeneminyaka 
engamashumi amane nesikhombisa. Umufi wake wafundisa 
eZenzele High School eMbumbulu. Uyofihlwa ngoMgqibelo 
ligamenxe ihora lokuqala emini emathuneni ase-Avaloni, eGoli. 
Inkonzo yomngcwabo iyoqala ngehora leshumi ekuseni. Sisho 
uZitike Jeffrey Moloi.” Abahlengikazi bambona uDumazile 
ehlina sengathi uyakhala, kodwa kungaphumi lizwi. Abazange 
bamnake ngoba babethi useyahamba, becabanga ukuthi 
ukhaliswa wukwesaba ukufa. Nabo abahlengikazi base bemfisela 
uDumazile ukuba iNkosi isale seyenza isu layo imphumuze. 
Nokho insimbi nomzuzu kwakungakashayi. Laze laphela 
golokoqo isonto uDumazile esaphefumula. 

UDumazile wayesenesifiso sokuba aphume esibhedlela 
ayogulela ekhaya. Wayebona kuzifanela nje ukuhlala esibhedlela 
nokuhlala ekhaya. Wayengasanikwa mithi, engasanikwa maphilisi. 
Waziduduza ngokuthi ikhona indodakazi yakhe ezokumnakekela. 

Njengoba abazali bakaDumazile babebhalelwe incwadi, 
bayithola ngemuva kwesikhathi eside ngenxa yokungahambi 
kahle kweposi. Kwathi bangayithola, babona kufanele ukuba 
babikele abakwaZuma lapho uDumazile ayendele khona. 
Nebala kwaba njalo. Umthwalo waba sobhokweni sekuqondwe 
esibhedlela. Ngenkathi befika esibhedlela, abahlengikazi 
babakhombisa iwodi lapho kwakulele khona uDumazile. 
Bamfica ecimezile, kungabonakali noma usaphefumula yini. 


Unina wamnyakazisa. Wathi qwebu kancane ngamehlo akhathele, 
wacimeza futhi. UMaNdovela wabuka umyeni wakhe, bancishana 
amehlo. 

“Mnyakazise futhi mlingani, ” kusho uninazala kaDumazile. 
Nempela uMaNdovela wenza njalo. 

Wathi qwebu futhi uDumazile, wababona. Wasikhihla isililo. 
Kwakusakhala bani-ke kodwa! 

“Makoti!” 

“M…ma!” Izwi lingafuni ukugqashuka kahle. Izilonda 
zazigcwele ulimi, ziphihlike umlomo wonke. Ukuvula umlomo 
kuyena kwakusho ukuthunukala okwakumshiya nezinhlungu 
ezinzima. 

“Ngi…ngiya…xo…xolis…”Kwadlanga iphika. Ngokubona 
ukuthi ayingangabo, uMaNdovela wabiza umhlengikazi. Nebala 
wafika ngokuphazima kweso. UDumazile wakweqa amehlo. 
Akekho owabuza komunye ukuthi kwenzakalani manjena. 
Kwahenqwa. Umhlengikazi wabiza udokotela.

 Abazali bakaDumazile kanye nabalingani babo 
babonisana, bahlela ukuba umufi alandwe ngempelasonto 
elandelayo bese efihlwa emathuneni akwaJilafohlo lapho ayendele 
khona. Babuyela emuva-ke sebeyokwenza amalungiselelo 
omngcwabo. 

Kwathi kugamanxa ihora lesishiyagalolunye ekuseni, indlu 
yesonto yabe seyigcwele phama. Amalungu omphakathi ayegcwele 
ngothi lwawo. UMzimkhulu wawudilike wonke ukuzophelezela 
indodakazi kaNozulu. Kwakulokhu kuhlatshelelwa, iculo likhishwa 
ngelinye. Umphathi wohlelo wawuqala-ke umsebenzi wakhe: 

“Mndeni wakwaZuma, baba umfundisi nani nonke enikhona 


endlini ngiyanibingelela egameni elihle leNkosi yethu uJesu 
Krestu. Ngaphandle kokuchitha isikhathi, sizocela ubaba 
umfundisi asivulele ngomthandazo.” Asukume ngeculo 
umfundisi. Kwathi lingaphela, wacela indlu ukuba igebise 
amakhanda, ivale namehlo. Nempela kwaba njalo. Waqala-ke 
umuntu weNkosi, waqeqebula, kwagquma, kwancinciza wonke 
umuntu endlini. Wathi eyoqeda zase zigobhoza kwabaningi. 

Umfundisi wahlala phansi, kwasukuma umphathi wohlelo. 
Wathatha wathi: 

“Siyabonga kubaba umfundisi ngomkhuleko. Siyabonga 
kakhulu. Sengizothatha leli thuba ngilinikeze omunye 
ozokhulumela umndeni.” Kwasukuma uninazala kamufi, 
wathatha wathi: 

“Mphathi wohlelo, baba umfundisi nani nonke 
bantwana beNkosi ngiyanibingelela. Ngaphambi kokuba 
siqhubeke nomsebenzi weNkosi, ngithanda ukuba ngidlule 
enhlambulukweni bathandwa bakaThixo.” Asho maqede 
izinyembezi zigcwale amehlo. Akhicileke akhale. Kwabe 
sekuqalwa iculo. Ekupheleni kwalo, wathatha wathi: 

“UMaKheswa lo ngumalokazana wakwami ebengimthanda 
kabi. Ngeshwa lami bandla ubengangithandi yena. Ubekhombisa 
ngokusobala ukuthi yena akavundlanga kulesi sami isisu. 
Ngikhuluma nje wahamba kule ndawo enginukile ethi 
ngiyamthakatha; ethi ngithumela omantindane bami ukuba 
babulale ingane yakhe.” 

Akhale futhi. Kuqalwe iculo. Kwathi lapho liphela khona, 
wathatha wathi: 

“Nakuba kunjalo bathandwa beNkosi, angizange nakancane 
ngamzonda umfazi womntanami. Kuthe khona sesithola umbiko 
ngabalingani bethu wokuthi umalokazana wakwami uyagula 
esibhedlela, saphatheka kabuhlungu kabi. Asibange sisananaza 
sinomyeni wami, kodwa saphikelela khona. Samfica-ke umfazi 


womntanami. Okungithokozisayo bazalwane wukuthi 
wazixolisela ngomlomo wakhe kimina. Awu, babusisiwe labo 
abayokwazi ukuvuma izono zabo ngaphambi kokuba badlule 
kulo mhlaba. Nomalokazana wakwami waba naleyo nhlanhla.” 
Baqale iculo lokumbongela eNkosini. 

Kwathi lingaphela, uninazala waqhuba futhi: 

“Ezinyangeni ezimbalwa ezedlule, besifihla indodana yami 
uMtalaselwa khona lapha ekhaya. Akukapholi maseko, sesifihla 
umalokazana wakwami. Ngokusho kwemibiko yodokotela, isifo 
esabulala umntanami yiso kanye lesi esibulale umalokazana 
wakwami. Nokho-ke yiNkosi yodwa eyaziyo.” Akhale futhi, 
kuqhutshekwe neculo. Kwathi lingaphela, wathatha wathi: 

“Ngithanda ukuzwakalisa ilaka lami lokugcina kubalingani 
bami kanye nasemphakathini wonke lokuthi umfazi womntanami 
angizange mina ngamzonda. Nakuba kwakubuhlungu 
kuqaqamba enhliziyweni, kodwa ngimthethelele ngenhliziyo 
yami yonke. Angizimisele nakancane ukuba ngime endleleni 

yakhe noMdali wakhe. Ngiyabonga.” Ahlale phansi. 

Kwasukuma umphathi wohlelo, wathatha wathi: 

“Ngenxa yesikhathi bakwethu, sengizoshaya ngezimfuphi 
impela. Ngicela kusukume ozokhulumela abasekhweni.” 
Kwasukuma uKheswa ngeculo, weza ngaphambili. Kwathi 
angama, wathatha wathi: 

“Mphathi wohlelo, mfundisi nebandla, ngiyanibulisa! Ngizizwa 
ngimiwe ngamanzi emadolweni, akuvumi ukuba ngikhulume. 
Ngithi-ke kubalingani bami indodakazi yami buyihlulile ubukoti 
phakathi komuzi kaNxamalala. Nokho-ke kodwa bengingafuni 
ukuba sigxile kosekudlulile. Engithanda ukukubonga kubalingani 
bami wukubambisana okuhle kuze kube yimanje. Ngithi 
abakoNozulu babonga kakhulu.”Wahlala phansi. 

Umphathi wohlelo wabe esenikeza umfundisi ithuba lokuba 
avule inkonzo. Wasukuma ngeculo. Kwathi ekupheleni kwalo, 


wathatha wathi oweNkosi: 
“Bazalwane abathandekayo eNkosini, isifundo sokuqala 
sizosithola encwadini engcwele ngokukaJohane 11 : 25-26 lapho 
kufundeka khona kanje: UJesu wathi kuye: Mina ngingukuvuka 
nokuphila, okholwa yimi, noma efa, wophila. Nalowo ophila, 

akholwe yimi, kasoze afa naphakade. Uyakholwa yilokho na? 
Wabe esepheqapheqa iBhayibheli, wathatha wathi: 
“Isifundo sesibili sitholakala encwadini Amahubo 39 : 4-5 

lapho kufundeka khona kanje egameni leNkosi: 
Jehova, ngazise ukuphela kwami, nesilinganiso sezinsuku 
zami ukuthi siyini; mangazi ukuthi ngingodlulayo. 
Bheka, izinsuku zami wazenza zaba ngangobubanzi 
besandla; imihla yokuphila kwami akulutho kuwe; impela 
yilowo nalowo muntu ungumoya nje noma eqine kangakanani. 

INkosi mayibusise ukufundwa kwezwi layo. Ameni!” Abeke 
iBhayibheli phezu kwetafula, akhumule izibuko emehlweni, 
abheke ibandla. 

“Bathandekayo eNkosini, sihlangene lapha ngodadewethu 
obengomunye wezidalwa zikaThixo; isidalwa esakhiwa 
sabunjwa ngomfanekiso wakhe. Sihlangene lapha bakwethu, 
hhayi ukuzokhombana ngeminwe kumbe ukwahlulela, 
kodwa ukuzokhumbuzana ukuthi impilo yomuntu ozelwe 
ngowesifazane injengomhwamuko. Zithandwa zeNkosi yami, 
ngicela nazi ukuthi singabahambayo kulo mhlaba. Sifana nabantu 
abahlezi emthunzini ngaphansi kwesihlahla kodwa uhambo 
lona lulokhu lubalindile. Ngakho-ke akufanele ukuba sizitshele 
ukuthi sinekhaya lapha emhlabeni. Ikhaya lethu lisezulwini. 
Ngiyaninxusa bazalwane ukuba yilowo nalowo muntu aqondise 
indlela yakhe noThixo. Awu, bathandwa beNkosi! Ngithi uyeza 
uSimungunyagazi kusale amathambo! Akayalezi, ufika njengesela! 


Uma ekufica izindlela zakho zixabalazile, ngiyadabuka sihlobo 
sami ukusho ukuthi ngeke uwubone umbuso wezulu. Ngeke 
ubonane neNkosi uMsindisi wakho. Kuyihlazo mzalwane ukufa 
uphambene noMsindisi wakho. Kuyihlazo mfowethu nawe 
dadewethu ukufela ehlazweni, emanyaleni nasekungcoleni. INkosi 
enguMsindisi wethu yathi noma izono zibomvu njengegazi, kodwa 
yona iyozihlanza zibe mhlophe njengeqhwa. Ngakho-ke yithuba 
lakho leli sihlobo sami ukuba ulungise izindlela zakho usenganeno 
kwethuna. Akukho ukuphenduka ngalena kwethuna, kodwa 
sekungukwahlulelwa kuphela. Uma bewungahambisi kahle kulo 
mhlaba, umvuzo wukukhala nokugedla amazinyo. Uma uzinikela 
eNkosini manje, ayibheki ukuthi wayona kangaki. IyiNkosi 
enomusa nobubele, ayinamagqubu iyathethelela. Sondela-ke 
sihlobo sami uzodla ifa lasezulwini; ifa laphakade. Umntwana 
kaNkulunkulu akafi, kodwa uba nokuphila kwaphakade. Ameni!” 
Wahlala phansi. 

Kwabe sekungena umzala kaMtalaselwa ezolinganisa ubude 
nobubanzi bebhokisi. Watshela umphathi wohlelo ukuthi izinsizwa 
sezilungisa igumbi ethuneni. Kwathi angaqeda, umphathi wohlelo 
wathatha wathi: 

“Bathandekayo eNkosini, sesifike emaphethelweni alo 
msebenzi. Sengizocela ukuba sonke sikhuleke eNkosini ukuba 
ihambe nodadewethu lo esesiyomtshala.” Nempela basukuma. 
Bathandaza bonke kanye kanye. Kwathi bangaqeda, umphathi 
wohlelo wathatha wathi: 

“Ngokuyalwa ngabomndeni, umufi ngeke abonwe. 
Kuzodingeka-ke bakwethu ukuba sisihloniphe isicelo sabomndeni. 
Ngiyabonga.”Wacela omame ababili ukuba bathathe izimbenge 
ukuba kufakwe kuzo umnikelo. Umphathi wohlelo wabe esethi: 

“Uma seniphuma ngomnyango bakwethu, siyacela bandla 
ukuba niphonse lapho esitsheni. Sibusisiwe isandla esiphayo 
kunaleso esamukelayo. Ukufaka kwakho esitsheni kuyolekelela 
kakhulu kwabomndeni. Ngiyabonga.” Umfundisi waxolisa 


ngokuthi ngeke esaya emathuneni. Wabika ukuthi kukhona 
enye indawo okwakufanele aphuthume kuyona. Kwaqalwa iculo 
lokuphuma sekubhekwe khona emathuneni. Baphuma. 

Kwathi sebeqedile ukungcwaba, umfowabo kamnumzane 
uZuma wabonga kakhulu kubantu ngokubasingatha ngaloluya 
hlobo. Wathi bangaphezi nangomuso ukwenzela nabanye 
abagutshezelwe yifu elimnyama. Wacela-ke ukuba abantu 
badlule ekhaya basule izandla. Nempela kwaba njalo. 


