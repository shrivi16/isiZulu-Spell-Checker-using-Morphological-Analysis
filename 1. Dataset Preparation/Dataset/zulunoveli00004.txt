Amanyal` 


Enyoka 



BUYI CHILI • MANDLA NDLOVU 




Shuter & Shooter Publishers (Pty) Ltd 
Shuters House, 110 CB Downes Road, Pietermaritzburg 3201, KwaZulu-Natal, South Africa 
P O Box 61, Mkondeni 3212, KwaZulu-Natal, South Africa 
http://www.shuters.com 


First edition 2013 

ISBN 978 0 
796046 
888 


This is an IsiZulu language series; Novel 

Copyright © Shuter & Shooter Publishers (Pty) Ltd 2013 

All rights reserved. No part of this publication may be reproduced, stored in or introduced 
into a retrieval system, or transmitted, in any form or by any means, electronic or mechanical, 
photocopying, recording or otherwise, without the prior written permission of the publisher. Any 
person who does any unauthorized act in relation to this publication may be liable to criminal 
prosecution and civil claims for damages. 


Onke amalungelo agodliwe. Akukho ngxenye yaleli bhuku engashicilewa kabusha, igcinwe noma 
yenziwe esinye isimo, kungaba ngokufothokhopha, ukuqopha noma ngayiphi enye indlela 
ngaphandle kwemvume ebhalwe phansi yabashicileli. Lowo oyokwenza noma yini engagunyaziwe 
mayelana naleli bhuku uyobekwa icala noma ahlawuliswe kanzima. 



Isahluko 
Isihloko Ikhasi 
Isethulo ...................................................... iv 
Amazwi Omlobi ......................................... iv 

1. 
Inhliziyo Enecala ....................................... 1 


2. 
Indoda Enjani Le? ...................................... 8 


3. 
Kubangwani? ............................................. 12 


4. 
Langena Icala ............................................. 22 


5. 
Zajika Izinto ............................................... 29 


6. 
Kwenzekani La? ........................................ 36 


7. 
Kwaze Kwanzima ...................................... 43 


8. 
Amanothi KaThisha ................................... 50 



Isethulo 

Amazwi Omlobi 

Kuyintokozo kimi ukuthi sekuhlangene ishumi leminyaka (2002-2012) ngisendimeni 
yokubhala. Ngibonga bonke abangilekelelile kusukela ngaqala ukubhala imisebenzi 
yesizwe. Izinsizwa nezintombi, obaba nomama kanye nontanga, ngithi kini nonke 
unwele olude. 

iv

Isahluko Sokuqala 
Inhliziyo Enecala 
Isahluko Sokuqala 
Inhliziyo Enecala 
” 
“Khohlwa, akukho mali wayinuka la!” 
“Umthetho wakho ufuna ukubonani? Usungikhohliwe ukuthi 


ngingubani?” 
“Uhlale ukwenza kukulungela, Thiza. Kudala kwasa uqola abantu 


izimali zabo. Ufike kwangqingetshe-ke namuhla...” waphulwa ulimi 
uPat osevevezela izindebe zomlomo ngenxa yentukuthelo. 
“Uzoyimela le nto oyenzayo, Pat?” ngokukhulu ukufutheka lokhu. 
“Yebo ngizoyimela.” 
“Ngilindele-ke ngisendleleni eza lapho,” wayincisha impilo iselula 


yakhe umfo kaThusi. 
Kwasa ngokunye manje kuPat nokho owayengenayo ingebhe 
entanyeni njengexoxo. Nakuba wayengamazeli lutho olungako 
uThiza kodwa wayazi kahle ukuthi uzwana nezinswelaboya. Iningi 
labantu ababekweleta uThiza lalifa ngendlela engaqondakali. 


Okubuhlungu ngukuthi akekho owayegcina ngokushushiswa 
ngalokho kufa. 
Wacabanga kaningana ngokumele akwenze uPat. Wakhumbula 


izimpintshi kanye neziqhwaga ezingamtakula ezinswelaboyeni 
zikaThiza. Enzenjani ayithinte igenge yakhe? Zawuma emthumeni. 
Wasikaza ukufonela amaphoyisa nawo wawabona engeke amsiza 
kangako. 


“Uyahlanya uThiza angeke aze ayinuke imali yami,” wanxapha 


kakhulu uPat ekhuluma yedwa. 
“Sthandwa sami yini kwenzenjani? Wakhuluma wedwa qede 
waphetha ngokunxapha kwenzenjani?” iphimbo elimtoti likaSindi. 


“Yilesi sidina esinguThiza,” esho ethi nhla kumkakhe owayephuma 


kogeza ebhince ithawula elalishaya ngenhla kwamadolo. 
“Saze savelelwa nguThiza,” enxapha ngokucikeka noSindi. “Ucabanga 
ukuthi angayithola yonke imali ekubeni ashaya udaka kanjena 


1

emshadweni wethu? Saphoxeka, sahlekwa ngabantu ngomshado 
owawungekho ezingeni elisifanele,” waliqaqa ithawula waqala 
ukugcoba umzimba wakhe obushelelezi okwamadwala asemfuleni. 

emshadweni wethu? Saphoxeka, sahlekwa ngabantu ngomshado 
owawungekho ezingeni elisifanele,” waliqaqa ithawula waqala 
ukugcoba umzimba wakhe obushelelezi okwamadwala asemfuleni. 

“Ini?” esho enyipha uSindi. “Akeze khona ezozibona ukuthi ufana 
nobani,” wasukuma wama ngezinyawo. 

“Uthi uyangazi kahle mina? Ngizomqhumisa amehlo, patsha, 
ngamanzi abilayo. Othi ngiyowabeka futhi,” waphuma ebhushuzela 
wasithela ekhishini eshiya umyeni wakhe ezitika ngobuhle bendalo. 

Amanzi ayengakaqali ngisho ukuhuba ngesikhathi kuma nse imoto 
esangweni lomuzi kaPat eMbali eUnit 3 kwanombolo 755 Magwaza 
Road, bude buduze nomtholampilo iMbalenhle. 

Walunguza ngekhethini uPat esomile uvalo. Nansi imoto encane 
emhlophe enomshayeli yedwa. Wacingisisa kahle kwamkhanyela 
ukuthi akuyena uThiza lona. Wabhekisisa inamba puleti: LFJ 457 
GP. “Kungabe ngubani lona ngoba angimazi? Cishe ngomunye 
wemigulukudu kaThiza,” ecabanga yedwa. 

UPat wayezibuza eziphendula nje ngomshayeli wemoto, umshayeli 
wayelokhu ezihlalele emotweni. Wayekhuluma neselula yakhe 
amehlo elokhu ethe njo kwaNhlapo. Ekugcineni wavalelisa 
kwayekhuluma naye kwiselula. Wehla emotweni, wazilula izandla 
zabe sezithi mbhe emakhukhwini. 

Insizwa ethe klwi ebukeka iseminyakeni engamashumi amathathu 
nengxenye. Iswenke iyaconsa, kuyabonakala nje ukuthi iyazithanda. 
Lokhu kubonakala ngokuhlanzeka kwemoto eyigibele ukuthi 
yiqhathanzipho leli. 

Umlisa lona wavula isango wangena. Wafi ka esicabheni 
wangqongqoza walindela impendulo. Esikhundleni sempendulo 
kwavuleka isicabha ngokukhulu ukushesha lokhu. 

“Sawubona singakusiza?” uPat ebuza ngoshova oyinkuxa. 

“Yebo sibonene,” ebhekisisa lona akhuluma naye okomuntu 

2

okungathi kukhona okumdidayo ngaye. “NginguTebogo Baloyi, 
angazi noma ngidukile yini...” 


“Ufuna kwabani wena?” 
“Ngihamba ngifuna kwaMaNgema oshadele...” wakhipha iphepha 
ekhukhwini wafunda okuthile wabe eseqedela. “Oshadele 
kwaNhlapo.” 


“Okey nguwena othunyelwe nguThiza? Nawe uyafuthazela uza 
ngempela...” esemkhomba ngomunwe ongunkomba ezimpondweni 
zamehlo. 


“Cha – cha – cha!” ephebeza ngezandla zombili. “Angazani naThiza 
loyo mina, mina ngizizele ngodaba lwami...” enikina nekhanda umfo 
kaBaloyi. 


“Musa ukuqamba amanga, uyezwa?” uPat ekhomba lo mbhemu 
ngomunwe esinye isandla esibelethe ngemuva okomuntu ofi hle 
okuthize okusasikhali. 


“Ngiqinisile sisi mina ngisuka eGoli, angazi muntu lapha 
eMgungundlovu. Ngize ngalolu daba engize ngalo nje kwaphela,” 
ebakaza okomuntu osaba ukucela impinda yokudla emngcwabeni. 


“Daba luni lolu oze ngalo?” 


“Awubange usangitshela sisi ukuthi kungabe yikhona yini lapha 
kwaMaNgema?” 
“Ikhona! Khuluma usheshe-ke ndoda. Ufunani?” uPat enengwa yilo 


muntu ambona emchithela isikhathi. 
“Ngaze nganenhlanhla, sengicishe ngayihamba yonke Imbali,” 


waswabuluka ebusweni. “Ngisacela ukubona ubaba walapha 
ekhaya,” esho ngelikhulu iqholo uTebogo. 
“Lona ophambi kwakho nguyena ubaba walapha ekhaya. Khuluma


ke ufuna ukuthini,” emhlahlela amehlo amancane afi fi yelayo. 
“We sisi akulona ihlaya leli engilishoyo,” washintsha manje uTebogo. 


“Ngithi ngicela umnumzane walapha ekhaya uMnu. Nhlapo,” 
wavusa izinhlonzi. 
“Ngicela ungasuki lena komaGoli uzele ukuzogcwaneka emzini wami 


webhuti. Yikwami lapha ngakho angifune muntu ozongisukela,” 


3

ekhulumela phansi kodwa umunwe kuyilokhu ukhombe uTebogo. 


“Ngithemba ukuthi siyezwana lapho.” 
Wahleka uTebogo wabheka phansi wanikina ikhanda. Wayezibuza 
eziphendula ukuthi kungabe udukile noma nje uhlangane 
nosomahlaya wentokazi ezenza insizwa. 


“Phuma uphele emzini wami ngoba awuzazi ukuthi uzeleni lapha,” 
uPat naye wavusa ezakhe izinhlonzi, emkhombisa ngomunwe ukuthi 
lingakuphi isango okumele aphume ngalo. “Ngikhuluma nawe, wena 
uyangihleka ungenza inhlekisa,” waveva izindebe zomlomo. 


“Kahle ngolaka bo sisi...” 
“Ubani usisi wena? Awuzwanga ukuthi ngithe yimi ubaba walapha 


ekhaya? Usaqhuba kona ukwedelela kwakho? Hhi?” esondela 
kancane uPat kuTebogo. 
Yahlehla indoda. 
“Ngichazele kahle phela ukuthi ungubaba walapha ekhaya kanjani 


ngoba mina ngikubona ungumuntu wesifazane...” ehlehla nyova 
uTebogo. 


“Akundaba yakho leyo ukuthi ngibonakala nginjani. Wena uzele 
ukuzobheka abantu emzini yabo ukuthi babonakala kanjani? Hhi? 
Uyabona ukuthi udelela ngempela,” yilokhu belandelana evulandi. 


“Deda baby ngiqede ngaye,” iphimbo likaSindi owayephethe indishi 
yokugeza izitsha, inamanzi ashunqayo. 


Waba ngukusho njalo nje uSindi wayidedela indishi enamanzi 
abilayo kuTebogo. Wapilingana utsotsi waseJozi, wadakha, indishi 
kapulasitiki enamanzi yamgeja yaye yawela phansi kuvulandi yafa 
phoqo. 


“Sindi sthandwa sami sengingaze ngishiswe nguwena pho? Yimina 
uTebza awusangiboni yini?” uTebogo esegxume wamela kude. 


“We ndoda uyazizwa ukuthi uthini? Ubiza umkami ngesithandwa 
sakho? Uqondeni umthetho wakho? Ngilinde ngiyabuya,” 
wabeshezela wajikela ngemuva kwendlu ngokukhulu ukushesha 
lokhu uPat. 


4

“Kodwa Sindi wami kunini nje ngikufuna?” esondela eduze kukaSindi 
uTebogo esekhohliwe ukuthi usecishe wambolisa ngamanzi abilayo. 

“Kodwa Sindi wami kunini nje ngikufuna?” esondela eduze kukaSindi 
uTebogo esekhohliwe ukuthi usecishe wambolisa ngamanzi abilayo. 

Akuphelanga sikhathi esingakanani, wabuya uPat esebuya negovu 
lenja enezinjojo zamazinyo. Walidedela igovu lansondo washo 
kwaba kanye wathi: “Mthathe Scorpion.” 

Lwasuka uthuli lweziChwe. Inja yasuka yahlala yaqonda ngqo 
kuTebogo owahlehlela esangweni kwanzima ukuphenduka, ukuze 
alivule athi galo yephuka. Wahlahla amehlo wakhuza wakhathala 
lutho ukuzwa uScorpion. Wathi uphebeza ngezandla, yanxanxatha 
iminwe inja yansondo. 

Yilapho akhumbula khona uTebogo ukuthi konje uhlomile. 
Wahosha isiheshe senkemba emenyezelayo esho ngamadlebe 
ngapha nangapha. Inja kungathi yayifuna ukumgingqa phansi 
isho phezu kwakhe njengokuyalelwa kwayo. Yayidudula uTebogo 
ngezidladla esifubeni isho ukumwisa phansi. Umlomo yayisiwuvule 
usuyinkebenkebe. 

Lokho kwenza kwayo kwenza ukuba uTebogo asibone kahle isifuba 
sikaScorpion. Wawujikijela ummese wangena bushu. Yaklewula inja 
yathi zinyawo ngibelethe, yabuyela lapho yayilandwe khona emva 
kwendlu. 

Bayilandela abanikazi bayo. Babaleka babangisana ngomnyango 
sebebona kahle ukuthi nabo bazowuthola lo mmese ogwaze inja 
yabo. Sebengaphakathi bahluthulela isicabha, bangeneliswa yilokho 
baze basidudula ngezandla. Bobabili base bekhefuzela okwabantu 
asebegijime elide ibanga leli. 

“Angihambile ngiyabuya. Ngizonitshengisa ukuthi ngingubani,” 
kwakuyiphimbo likaTebogo owajika phambi komnyango esegexezise 
isicabha. 

Abangaphakathi endlini baze bayeka isicabha ngoba sebezwa futhi 
beyibona imoto kaTebogo isuka ihamba. Babukana ngokumangala, 
uSindi wafikelwa yinsini ebuka uPat owayesejuluke emanzi te. 

5

“Saze sangamagwala bo. Sesingabalekela umuntu oyedwa sibabili, 
three ngenja? Nawe impela usubaleka njengami ngiyi leti?” ebuka 
uPat esula umjuluko ngentende yesandla. 


“Awukahle kancane ngalokho Sindi. Ubani ngempela lona 


ositatazelisa kanjena? Uyamazi?” 
“Sthandwa sami akubalulekile lokho okwamanje. Asikhiye isango, 
sibilise amanye amanzi, ebese sibheka uScorpion ukuthi ulimele 
kangakanani. Kuphakathi kokuthi uzobuya uTebza noma isizofi ka 
igenge kaThiza,” wafulathela uSindi eselungiselela ukuya ekhishini. 


Wamdonsa uPat wamkhomba ngomunwe emehlweni. 
“Lalela la, njengamanje ngithi ngitshele ukuthi ngubani lo Tebogo 


wena osumbiza ngoTebza?” emgqolozela okwesigebengu sigqolozele 
ijaji selikhipha isigwebo. 
“Engani uyena lona engakutshela ngaye ukuthi owangasekhaya, 


wayesengicelile,” ephendula ngokunganaki eyenza indaba encane le 
ndaba. 
“Pho uzofunani lapha?” 
“Habe angazi! Wabuza mina manje?” ezenza onolaka uMaNgema. 


“Uyisithandwa sakhe wena?” 
“Ubengibhedela-ke lapho ngoba wazi kahle naye ukuthi ngamala, 
sahlukana naye,” egwajaza uSindi. 


“Angeke umuntu avele akusukele akubize ngesithandwa sakhe. 
Kusobala ukuthi anihlukananga. Umuntu oyisilima yimina,” 
enxapha kakhulu uPat. 


“Ngicela ungangifaki ezintweni engingazazi Pat. Mina ngashada 
nawe ngoba ngikuthanda, manje wena uma sewuthi angihlukananga 
noTebza angazi ukuthi wangishadelani pho. Angazi nje, uyazi 
angazi,” wanyipha etshengisa okukhulu ukucasuka lokhu. 


“Musa ukuba luhlaza Sindi ngoba nawe uzizwele lo muntu ethi 
uyisithandwa sakhe. Manje mina ufuna ngenze sengathi akashongo 
ekubeni eshilo? Ikhona into ayilandele kuwe lo muntu. Angeke asuke 
le eGoli aze afike lapha eMbali azele ubala,” wafulathela waphuma 
uPat. 


6

Wathula uSindi wankonkozela uPat ngesikhathi ephuma egaklaza 
isicabha. 


Imibuzo 
1. 
Kungabe wayeyokwenzani uTebza kwaNhlapho? 
2. 
Yini eyaxabanisa uTebza noPat? 
3. 
Awuchaze kabanzi ukuhlobana kukaPat noSindi kanye noTebza 
noSindi. 
4. 
Fingqa lesi sahluko ngamazwi akho. Amagama abe phakathi 
kwama-60 nama-70. 
7

Isahluko Sesibili 
Indoda Enjani Le? 
Isahluko Sesibili 
Indoda Enjani Le? 

Ngesikhathi eshaqekile uPat phandle, endlini kwase kungene ucingo. 
Wake wathi ukuluziba uSindi ezitshela ukuthi nguThiza. Kodwa 
ekugcineni waluphendula. 

“IkwaNhlapo, uSindi, ngingakusiza?” 

“S’thandwa sami kodwa yini nje oyenzayo?” nguTebza owayesho 
ngezwi elindondayo. 

“Kodwa ungilingelani Tebza? Ungiqhathelani nje noPat? Ufunani 
manje kimina?” ngezwi elinokuhlebeza. 

“Ngifuna wena Sindi wami kanye nenga...” 

“Mina ngishadile manje, futhi ngakwazisa ngakho konke lokho. 
Manje ubhizi usuka le eGoli uzoxova umendo wami. Ngicela 
uhlukane nami phansi Tebza. Phela bandla Tebza ngiyakucela,” 
ngeligcwele ukuncenga. 

“Ungazongibhedela wena la. Ungashiya mina ngiyinsizwa ushade 
nenye intombazane? Umthetho wakho wawungenelwe yini 
ngempela Sindi?” 

“Yisinqumo sami engazithathela sona, ngakho wena awuxhumi 
awuxhasi kulokho. Hlukana nami phansi Tebza,” ejeqeza ukuthi 
akangeni yini endlini uPat. 

“Uyagula wena la ekhanda lakho. Mina angisoze ngahlukana nawe, 
kumnyama kubomvu, useyingoduso yami...” edaza inkani uTebza. 

“Uyangibhedela...” 

“Okunye-ke ebengikuzele ukuzobona ingane yami ebese ngitshela 
le ntombi oshade nayo ukuthi ayihlukane nawe. Iphi ingane yami 
Sindi, wathola ngane yini?” 

“Isisu saphuphuma...” 

“Uganga ngempela wena, ini? Uyazi, uyangigangela men! 
wawungangitsheli ngani sonke lesi sikhathi. Ubobuye uthi uyadlala, 
ingane yami ngiyayifuna, uzoyikhipha,” esho ngokumsongela. 

“Awukahle ukungihlupha Tebza. Umthetho wakho kanti ufunani 
kimina?” esekhuluma ngelinomunyu okomuntu ozovele aphihlike akhale. 

8

“Uthanda ungathandi wena usengowami. Ungenza inyoni 
ungikhipha ngentombazane. Awulethe leyo ndoda mbumbulu yakho 
ngiyixwayise ukuthi ayikuyeke phansi.” 

“Kumele azi loyo Pat wakho ukuthi wathatha izinto zabantu. Uyena 
owabasa umlilo. Wayeqondeni ngokushada nenye intombazane? 
Ngizomfundisa isifundo-ke ukuthi lokhu akwenza, akwenziwa 
la kimi. Awumlethe masinyane ngingaze ngishintshe umqondo 
ngizizele mina lapho mathupha,” emnqumela ogodweni. 

“Ngicela ungakhulumi-ke izinto eziningi kuyena bandla Tebza. Nami 
ngangifuna imali, uyazi nawe ukuthi laba bantu banemali. Nesimo 
sasekhaya wazi kahle ukuthi sinjani. Ngiyacela bandla Tebza wa... 
Uyangithembisa-ke Tebza angithi?” ngeligcwele ukuncengisisa. 

“Uma ufuna ngingakhulumi izinto eziningi, kuzomele uvume ukuthi 
sibonane. Khuluma-ke sizobonana nini?” uTebza emkhethisa. 

“Wena uzohamba nini la eKZN?” ngezwi eselithambile. 

“Kwanamuhla nje ngingahamba uma sengibone wena dululu wami. 
Uyazi nawe ukuthi impilo kaTebza ayiphelele ngaphandle kwakho,” 
esekhumbula esezadlula, ezazimtoti okoju lwezinyosi. 

“Kungcono unginike inamba yakho Tebza. ”esholo phansi uSindi. 

Wamnikeza inamba umfo kaBaloyi naye wanikwa. Kwavunyelwana 
ngokuthi kungcono babonane kuqala ngaphambi kokuba uTebza 
atshele uPat kwezikabhoqo. 

Bathi beqeda nje ukuvalelisana wayengena noPat owayezihudula 
ephethe izindaba ezingemnandi zokufa kukaScorpion.

 * * * * * 

UPhathekile Nhlapo wayengowokuzalwa eFree State edolobheni 
laseBethlehem. Wayeyinkosazane kwabo elanywa yizinsizwa 
ezimbili. Kwakusele iminyaka emihlanu ahlanganise amashumi 
amane nanhlanu eminyaka azalwa kulo mhlaba omagade ahlabayo. 

Wayekhule ngendlela engaqondakali njengoba isikhathi esiningi 
wayesichitha ngokudlala nabafana. Wayebhukuda, edlala ibhola 
kanye neminye imidlalo konke ekwenza ndawonye nabafana. 
Nezingubo ayezigqoka imbala kwakungezabafana. 

9

Impilo yakhe yonke uPat akekho omunye umuntu wesilisa 
ayemazi ngaphandle kukaMthunzi owayebhadle endlini emnyama. 
Kwasekuqaleni ukubalekelwa nguMthunzi emshiya nesisu 
kwakumenze wangabe esabethemba nhlobo abantu besilisa. 

Ukuqashwa kwakhe ngokugcwele yikho okwenza ucilo uzishaye 
endukwini, yilapho abona khona intombi engaba ngubambo lwakhe, 
nengakwazi ukuvusa umuzi kayise. Wadlondlobala uPat wagcina 
esenguMqondisi wayo le nhlangano. Bahlangana kanjalo-ke noSindi 
Ngema yena owayenguSihlalo wayo le nhlangano eNyuvesi yaKwaZulu 
Natal eScottsville, lapho ayenza khona izifundo zeSocial Sciences. 

USindi wayesuke kubo eSoweto, eGoli ngakho ukuzofunda KwaZulu 
Natali. Wayekhethe ukuzofunda kude kangaka nje ngoba ephoxwe 
yisoka lakhe elalisanda kuthumela abakhongi. Laba ngukuthumela 
abakhongi kubo laqala phansi umkhuba walo omdala wokuqonywa. 

Wayecikeke ngempela uSindi waze waqoma kona ukujubalala 
alibhekise kwelaKwaZulu Natali lapho engazi muntu khona. Ngeshwa 
lakhe wafika eMgungundlovu esezithwele. Lena kwakuyingane 
yesibili njengoba eyokuqala babevumelene nesoka lakhe ngokuthi 
bayihushule njengoba bobabili babesafunda isikole, bengezokuba 
namandla okuyikhulisa. 

Waba ngukufika kwelizindonga zibomvu uSindi, washintsha 
ukuqalaza. Wayesacikeke kabi ngumuntu wesilisa ngendlela nje 
uTebza ayemphathe ngayo. Wayesehlele ukushaywa ngumoya aphile 
impilo entsha. Wadudana nabangani abasha wakhetha ukuthandana 
namanye amantombazane. 

Yavuthwa indaba bagcina ngokujoyina izinhlangano zabo abaphila 
le mpilo. Wakhethwa uSindi esikhundleni esamenzela ugazi 
nosaziwayo eNyuvesi. 

Lwahlangana ucu kuyena noPat owayesho amashushu efuna 
umshado la. Wayifunda ivaliwe incwadi uSindi, wasihushula 
isisu sesibili. Wayengafuni ukugqwalisa ikusasa lakhe ayelibona 
liqhakazile kuPat owayesanda kukhushulelwa esikhundleni sokuba 

10

nguMqondisi, engumali iyavuza. 
 

Lwavuthwa uthando kwalotsholwana isidumo. Ekuqaleni abazali 
bakaSindi abayizwisisanga kahle le ndaba, kodwa ekugcineni lwagoba 
uphondo kubo bawuvumela umshado. Besholo ngaphakathi ukuthi 
siyoyicela ivuthiwe. 

Ababezoshada babeqashe uThiza onguMhleli wemishado ukuba 
abahlelele umshado wabo. Izingubo zokugqoka, ukuqasha 
nokuhlobisa ihholo, uMfundisi, ukupheka kanye nemisindo 
yomculo konke kwakuzohlelwa nguThiza, owayezincoma ngokuthi 
unesipiliyoni kulo msebenzi. 

UPat wayethatheke ngempela yizithombe kanye nama-DVD 
ayewakhonjiswe nguThiza. Kanti enjalo uThiza wayezobe engaqali 
ukuhlela umshado wobulili obufanayo. Konke kwakubukeka 
kusezingeni elicokeme lesimanjemanje, kuzoba yinto yamehlo. 

UPat owayengumali iyavuza wakhokha imali yokubambisa kuThiza. 
Ingxenye yemali esele kwavunyelwana ngokuthi izokhokhwa 
ezinyangeni ezintathu ezizolandela, ngemuva komshado. Njengoba 
zase ziphelile lezo zinyanga yingakho-ke uThiza wayeseyiphela 
endlebeni. Engasadle nkobe zamuntu efuna imali yakhe ngoshova. 

Kwase kuphele amasonto amabili enqumela uPat ugwayi katiki. 
Kwakungokhandashisa bobabili njengoba uPat wayeshaya phansi 
ngonyawo ethi inkomo ingazala umuntu, akukho mali wayikhokha 
la kanti noThiza ngapha usho amashushu ngemali yakhe. 

Imibuzo 
1. 
Kwakuyini umsebenzi kaThiza? 
2. 
Ingabe uPat wayeyindoda noma owesifazane? Sekela impendulo 
yakho ngokucaphuna endabeni. 
3. 
Yiziphi izinyathelo okumele zithathwe ngumuntu ongenelisekile 
ngezinhlelo zomhleli womshado? 
4. 
Awuchaze ngokuhlangana kukaPat noSindi okokuqala ngqa. 
11

Isahluko Sesithathu 
Kubangwani? 
. 
Wayehambe eya edolobheni eyocoshacosha izinto ezincane. 
Kwathi uma kudlula isikhathi ayethe uzobuya ngaso, wamfonela. 
Yayingakhali nokukhala kodwa ivele imfake kwi-voice mail. 


Wagcina ngokuyeka wangena ezingubeni kodwa ethanda ukuba 
netwetwana, ezitshela ukuthi cishe kukhona okubi okuvelele uPat. 
Wazigcina ecabanga waze wazunywa yiqhawe elingubuthongo zaya 
kakhulu. 


Ebuthongweni bakhe obumnandi waphaphanyiswa wukungqongqoza 
ewindini. Wathuka wagelekeqeka walalelisisa kahle ukuthi konje 
ngabe ngubani loyo. Iwashi leselula lamtshela ukuthi ligamenxe 
ihora lokuqala entathakusa. Lwamuthi heqe uvalo uma ezwa 
iphimbo longqongqozayo lithi: 


“Usho uma ungafuni ukuvula ngizingenele ngendlela yami.” 
Lamdida lelo phimbo elalizwakala lifana nelikaPat kodwa lona 
linokunambuza. “Uma kunguPat pho ukhuluma kanjani uma 
ekhuluma kanjena? Uma kunguyena akavuli ngani azingenele ngoba 


unawo ukhiye wakhe. Cishe yigenge kaThiza isinqume uPat manje 
isizokwenzakalisa mina,” wayecabanga buthule uSindi. 
“Sindi uyavula noma awuvuli?” 
“Ubani lowo?” uSindi ebuza ngephimbo eliqinile. 
“Ubuza ukuthi ngubani kanti wena ulindele bani?” 
“Uma ufuna ngivule uzozisho ukuthi ungubani,” uSindi evuka 


embhedeni enyonyoba esondela ewindini ukuze acingisise kahle 


abone ukuthi ngubani lo ozenza uPat. 
“Uyazi ukuthi uma ngike ngaze ngazingenela ngaphakathi 
ngizokwenza isilo sengubo,” eshaywa yingwici. 


Waliphenya ngesikhulu isinono ikhethenisi uSindi wabona konke. 
Kwakunguye nezinqotho uPat. Wayezimelele ngesiphongo ewindini, 


12

ikhanda lijikoza okwelempukane. Esandleni ephethe ibhodlela 
okubukeka sengathi elotshwala. Wambuka wakhexa uSindi 
ekweshwama ayekubona ngamehlo akhe. Waliphenya kakhulu 
ikhethenisi wathatha wathi: 


“Pat!” wanikina ikhanda. “Wuuh,” walinikina kakhulu ikhanda 


uSindi engawakholwa amehlo akhe. 
Wajikela ekhishini wavula isicabha, wabuyela embhedeni esefi le 
ukucasuka. 


Wangena nezicabha uPat wansondo eqhuba imbuzi. Kwahlaluka 


ukuthi leli bhodlela aliphethe ngeleSavanna. 
Wathi engena nje egumbini lokulala walixhuma emlonyeni qede 
wathela umuthi enkomeni. Laba ngukuphela walijikijela ngemva 
kwesicabha ngokukhulu ukunganaki lokhu. Ibhodlela kwaba 
ngukuhlangana kwalo nokhonkolo laphihlika. 


“Pat ulibulalelani ibhodlela endlini? Udakwe ngempela kanti? Yeyi 
wena, wenzani umthetho wakho. Isiqatha sakho sikudakwa kabi 
uyazi,” evuka ehlala ngezinqe emkhomba ngomunwe. 


“Uyabheda! Ubani ophuza isiqatha?” esondela eduze kukankosikazi 
wakhe. 


“Uwena,” esho ngelichichima inkani yodwa uSindi. 
“Yeyi wena mfazi ndini! Uluhlaza umthetho wakho hhi? Usukhohliwe 
ukuthi uyini kulo muzi?” edidizela okomuntu opheshulwa ngumoya. 


“Mina uma ngingumfazi wena bese uba yini?” embuka phezulu emi 
eduze kombhede. 
“Awazi manje ukuthi ngiyindoda yakho? Hhi?” 


“Mina anginayo indoda enamabele njengami engenantshebe.” 
“Uthini Sindi? Usho kumina kanjalo mfazi ndini?” uPat wadedela 
ngempama engenamdlandla. 


“Wenzani Pat?” wavuka embhedeni wama ngezinyawo babhekana 
ngqo emehlweni. 


“Ngizokushaya mfazi uyezwa,” emkhomba ngomunwe. 
“Umfazi uwena uyezwa? Mina angiyena umfazi, mfazindoda?” 
wamfela ngamathe ebusweni. 


13

Isenzo sikaSindi safana nokuthinta iziqandu esidlekeni sazo, kwabe 
usezithintele kwisidudula esinguPat. UPat wasula amathe emlonyeni, 
walandelisa ngenqindi elahlala enhlafunweni kuSindi waziluma 
ulimi. 


“Ungishayelani Pat?” wabuza ngonyawo esiswini uSindi. 
Lahlala unyawo kuPat wadidizela kodwa waziqinisa waqonda ngqo 
kuSindi. Uthe uyasondela waphinda uSindi wambhakela khona 
esiswini, wadidizela, wadinwa wagana unwabu. Wabuya okwenqama 
ihlehla ngoba ithatha amandla ingaqonde kona ukubaleka. 


“Uzoyimela le nto oyenzayo?” esondela kancane uPat izingalo 
esezimise okomuntu oshaya umkhalambazo. Utshwala bathi 
ukuswabuluka kancane esebona kahle ukuthi nakhu ezodlala 
umuntu onguntanga wengane yakhe bo. 


Lwamuthi heqe uvalo uSindi owayethukile, wahlehla kancane. 
Wasuka wahlala uPat, wazifikela qathatha kuyena engasadle nkobe 
zamuntu. Wafika wamuthi nkamfu entanyeni ngesandla esisodwa 
wamjwijwa emoyeni uSindi waklikliza. Wambingelela ngezibhakela 
ezimbalwa ebusweni, wamyeka wathi fuhlahla phansi. 


“Ngizokungqubuza mfazi ndini uyezwa?” uPat esebeke uSindi 
unyawo esiswini, embuka igazi limfimfa emlonyeni nasezinsinini. 


“Uqinela mina ngoba ngiyingane, abangangawe uyabesaba,” qede 
wagoqongana uSindi ezifihla ikhanda eselindele noma yini. 


Wamndondonya ngonyawo emhlane uPat, wamshaya waze 
wamgingqa ngalo. Ebona uSindi ukuthi uyoze aphunyelwe ngumoya 
wakhetha ukuzifisa. Waba sathe uyashaya uPat wazithulela uSindi, 
esephefumula ngokuwunyenyisa umoya. 


“Angifuni ngiyalibeka nomfazi uyalibeka. Ngizokubulala nya 


ngenduku mina,” ebefuzela ephefumulela phezulu. 
Wahlehla uPat waya embhedeni wafika wazidikliza kuwona. 
Wabuka owakwakhe elele okomuntu ongasaphefumuli, wacabanga 
isu azomvusa ngalo. Wathula waphetha ngokuthi athi: 


“Awuvuke-ke lapho uyongilungisela ukudla ngingaze ngikuphinde.” 
Nya impendulo. Lutho ukunyakaza kuSindi. 


14

“Lo mdlalo wakho owudlalayo ngizowuqeda ngemvubu. Ngilambile 
ngiyindoda sukuma uyolungisa ukudla manje hhayi kusasa.” 


Kwazifanela nje nasekuqaleni. 
“Okey othi kengihoshe imvubu yami,” wasukuma embhedeni 
washona ngemuva kwewadilobhu. “Ngifuna ukukuxebula ngayo 
uvuke ungqasha lapho,” egwaqazisa ubala ngemuva kwewadilobhu. 


Ebona uSindi ukuthi uzoficwa ngamathonsi abanzi, wanyakaza 
kancane wahlala ngezinqa. Wayeyazi kahle imvubu ukuthi 
ayimngani wamuntu. Abangani bakhe eSoweto wayeke ababone 
bemidwamidwa yimivimbo yayo imvubu. 


“Awufuni ukusukuma namanje?” eseyifune waze wayithola imvubu. 
“Sengisukumile nje Pat,” embuka ngamehlo acela uxolo. 
“Ngilambile phela mina ngeke ngilindane nawe ulokhu unwabuluka,” 


etebezelisa imvubu phambi kobuso bukaSindi. 
Wasukuma okungathi uyasha uSindi wama qingqo ngezinyawo. 
Waphuma eshesha egumbini lokulala eseyofudumeza ekhishini. 


Wasala waqethuka phezu kombhede uPat, wamisa amadolo 
okomnumzane. 
Akuphelanga ngisho imizuzu eyishumi ecambalele uPat, bamthatha 


ubuthongo, wazumeka zwi. Wahudula izikhumba okomuntu 


osenamahora elele. Wakhafula utshwala obanuka ikamelo lonke. 
Wafika uSindi nokudla ethileyini ekumboze nangenethi. Wazithela 
kuPat ehuqa obudala ubuthongo. Ngenxa yokwesaba imvubu 
wakhetha ukumvusa, ngoba esola ukuthi uzilalisile ngoba efuna 
ukubona ukuthi uzomvusa yini. 


“Pat,” emnyakazisa, “Pat vuka sekulungile ukudla.” 
Wahona kakhulu uPat aze anambithe amathe anuka utshwala 
phu. Waphinda wazama uSindi kodwa lutho ukuvuka. Wathula 
uSindi embuka nokuyilapho inhliziyo yakhe eyagaya khona izibozi. 
Wafikelwa ngumcabango wokuyobilisa amanzi abuye abhunyele 


uPat owayesanda kumtitinya. Wazikhuza kodwa kunalokho 
wawuphebeza lowo mcabango ewubona umsondeza eduze nejele. 
Yilapho uSindi wazizwa enesizungu, wakhumbula uTebza. Wahosha 


iselula yakhe, wayicofoza wayithumela kuTebza. 


15

“Yebo, sawubona” ezwakala ukuthi usebuthongweni. 
“Sawubona sthandwa, unjani?” ngelimtoti iphimbo leli. 
“Hawu baby wami nguwena. Yini zikhiphani wangifonela ebusuku 


kanjena kwenzenjani? Akekho yini ongakuwena?” ngezwi 


eselichichima intokozo. 
“Awungiyeke ngaleso sidina. Sesicishe sangikhipha umphefumulo 
singishaya,” kwaphela umusa uma ekhuluma ngoPat. 


“Ekushaya Sindi? Ungathi nami ngingakaze ngikubeke isandla 
bese yena ekushaya? Ukunikwa ngubani nje kodwa lo anti? Uyazi 
uyadelela lo muntu wakho,” efudumala ngomzumzwana uTebza. 


“Angifuni ngisho nokukhuluma ngaye ngendlela nje angibhonye 


ngayo...” 
“Awulimalanga kodwa sthandwa sami?” Ngephimbo eligcwele 
uthando. 


“Ngivikile Tebza ngale kwalokho ngabe ngimabokoboko,” wathi jeqe 


uSindi ngakuPat emhlola ukuthi akakaphaphami yini. 
“Shiya phansi isidina Sindi, ngikhona mina futhi uyazi ukuthi 
ngiyakuthanda,” ehlola amanzi ngobhoko uTebza. 


“Akulula njengoba ucabanga Tebza. Kona angifuni ukuqamba 
amanga, iyacika nje indaba yokuthi ubhonywe yintombazane 
enjengawe, iyacika nje ngempela.” 


“Manje uyohlala kulowo mendo mbumbulu wakho kuze kube 
yinini?” ebuza ngesineke uTebza. 
“Awusho ukuphi?” 
“Ngisendlini la e-Eastwood.” 


“Unobani lapho?” emshusha ngemibuzo, uSindi. 
“Uyazi nawe sthandwa ngingedwa, ngizigoqe njengo-Okapi. Yini 
ubuzelani?” 


“Ngikukhumbule ngifuna ungivakashele,” ekhulumela phansi. 


“Awu sthandwa sami kanti usangithanda ngempela? Ukhuluma 
ngento yanini Sindi wami?” ekitazeka phakathi enhliziyweni uTebza. 
“Ngifuna ufike manje, nginesizungu futhi ngifuna ukuba nawe.” 


16

“Kahle-ke uphi lo muntu wakho?” ebuza eshesha uTebza. 
“Nangu la ulele, udakwe uphelile.” 
“Kahle bo! Yisidakwa futhi le nto yakho, Sindi?” 
“Awukahle Tebza ukuthi yinto yami. Ngicela uze-ke bandla. Uzofi ka 


nini-ke?” 
“Nginike imizuzu eyishumi ngizobe sengilapho sthandwa.” 
“Usheshe phela Tebza mina sengikukhumbule kakhulu.” 
“Kulungile ubala lolo. Ngizopaka maqondana nomtholampilo 


iMbalenhle. Ngizofona uma sengifi kile.” 
Bavalelisana. 
Waphenduka uSindi wabuka uPat, yathi cosololo inhliziyo embona 


ukuthi usalele. Wakhipha izingubo zokulala ezipakishiwe, wazithi 
bhu phezu kukaPat ukuze athokomale, angaphaphami nangengozi. 
Wavula umsakazo ayewazi kahle ukuthi uyamlolozela. Ngobukhulu 
ubunono wagqoka izingubo ezifudumele phezu kwezokulala 
ayezigqokile. 


Wanikela endlini yokugeza waxubha, wageza kabusha. 
Waziphophotha, wazilungisa nezinwele nakuba wayezothwala 
iduku. Wazidonsa ngaphansi kweduku ukuze abone kahle noTebza 
ukuthi nakuba esehlala eMphithi kodwa akakasilahli isitayela 
saseJozi. 


Waziqhola ngamakha amnandi ayengavamile ukuziqhola ngawo. 
Wabuyela egumbini lokulala eyohlola ukuthi silele kanjani isiguli 
sakhe. Wathola ukuthi uselokhu ekwelamathongo njalo njalo. 


Walinda khovololo, eqhomoloze phambi kukamabonakude. Isiteshi 
ayesivulile kwakungesabantu abadala abaneminyaka eyishumi 
nesishiyagalombili kuya phezulu. Ayekubuka esiteshini kwamenza 
wagijinyelwa yigazi, wakhumbula izinsuku besaqala ukujola noTebza 
eSoweto. Babehlangane ehholo lomphakathi lapho kwakufundelwa 
khona umdanso wonyawo lwempungushe. Bagcina ngokuba 
ngophathina, kwaze kwaba ucu luyahlangana. 


Kwathi uma sekusele imizuzu eyishumi nanhlanu kushaye ihora 
lesithathu, yakhala iselula kaSindi. Wayithi jeqe, wamamatheka. 


17

“Ya Tebza ukuphi manje?” sakuhlebeza. 
“NgiseMbalenhle. Usungeza...” 
“Kahle bo Sindi ngize kanjani lapho ekubeni lo anti elapho? Kahle 


ukuganga wena,” ekhuza ibhadi uTebza. 
“Uqale nini ukuba yigwala manje Tebza? Lo muntu ulele zwi 
futhi udakiwe. Okwesibili ngizomkhiyela egumbini lokulala thina 


sizihlalele kwelezivakashi, ngoba vele uyisivakashi,” wathi ukuhleka 
kancane. 
“Isibindi ngisenaso futhi siningi, into nje angifuni ukubhayiza. 


Okey ngiyeza lapho kodwa imoto ngizoyishiya khona lapha ngize 


ngezinyawo,” uTebza elungiselela ukuphuma emotweni. 
“Isango sengilivulile, ungene ngomnyango ongemumva nawo 
uzowuthola uvuliwe ungangqongqozi uvele ungene,” elinganisa 
nangezandla esemi ngezinyawo. 


“Kulungile, sthandwa, sengilapho.” 
Akabange esapholisa maseko uSindi wasukuma waqonda egumbini 
lokulala eseyohluthulela. Wathuka wacishe washayeka phansi 


efica uPat ehleli ngezinqa embhedeni. Wabakaza, wantshalantshala 
wabalekisa amehlo. 
“Uvela kuphi?” emhlahlela amehlo nokuzamula kuthe bhe. 
“Ngivela ukuyogeza,” eziqinisa ngokumqinisela amehlo. 
“Muva nje akusezwakali namanzi uma ugeza,” wazamula uPat 


waqhubeka wathi: “Awungiphuthume ngamanzi ngafa ukoma,” 


ephinda ezamula qede evala amehlo abomvu klubhu. 
Yagcagcela esokeni kuSindi, wabeshezela wasithela ekhishini. Wafi ka 
khona wahosha iselula yakhe wafonela uTebza emtshela ukuthi 
angaqale angene ngoba kusabheda kancane. Wathi uyakhononda 
ngamakhaza uTebza yabe icishwa iselula. 


Wawakha amanzi wawafaka kujeke wawamboza wabe esewubeka 
kahle esosweni ngobunono. Wathula wacabanga, wabe esenikela 
endlini yokugeza nawo ujeke esandleni. Waphenyaphenya, isandla 
sabuya noplastiki onephilisi elilodwa vo, wanxapha kakhulu. 


“Eyi ngaze nganebhadi, sekusele elilodwa vo,” washo elithi gqwambi 


18

kujeke wamanzi. Waqhubeka nokubalisa njengoba kwase kusele 
 

Wafika esicabheni wasidonsa ngobukhulu ubunono lobu. Sakhala 
kwazise kade sagcina ukugcotshwa amafutha. Waqinisa ikhanda 
esidonsa amehlo elokhu enamathele kuPat. Wakhushuza uPat, wathi 
ukuma uSindi wasiyeka isicabha, wasondela ngakuyena. Wamthola 
enambitha amathe eqhubeka nobuthongo bakhe. 

Wabuyela emuva wathi qhafa inkinobho kagesi wacisha, waphetha 
ngokusidonsa sonke isicabha, wasihluthulela. Wagxuma yedwa 
ephasishi esezibona engonqobile ngokuvalela uPat owayesefana 
nesiboshwa. Wahosha iselula yakhe wayithumela kuTebza. 

“Ngiyagodola lapha kumakhaza,” ekhulumela phansi uTebza 

okomuntu okhuluma neselula enkonzweni yasemngcwabeni. 
“Ngena sengimi ngawe,” wayivala iselula yakhe uSindi qede wavula 
isicabha sasekhishini. 

Memfu uTebza owaba ngukungena nje babegomoshelana bangana. 
Inkulumo yaba ncane kakhulu kodwa kwanda izenzo. Babambana 
kanjena nje bami ngezinyawo ekhishini. Kwahlaluka kubo bobabili 
ukuthi indawo abami kuyona ayibafanele. Batotoba kuyilokhu 
bebambene baze bangena shi egumbini lokulala lezivakashi. 

Yekanini iqhawe lamaqhawe elabazuma balala ja okwezingane 
ezincane zincele ibele likanina. Lashaya ihora lesine, lashaya 
nelesihlanu laze lagamanxa, waphaphama uPat. Wathi phutha 
phutha efuna umkakhe, wathola itshe lome inhlama. Waphulaza 
wonke umbhede, wathola kukhala ibhungane embhedeni. 

“Sindi, Sindi,” esehleli ngezinqa. “Uphi lona?” ezibuza okohlanya. 
Wavuka uPat wakhanyisa ugesi oseduze nombhede. Amehlo akhe 
akufakazela ukuthi azikhali Sindi lapha. Waqala manje wamemeza 
waqinisa iphimbo. 

19

“Sindi, Sindi, Sindi,” eyaluza nekamela lonke esezwile nokuthi 


kukhiyiwe. 
UTebza wezwa kancane omemezayo okungathi usephusheni. 
Wathuka wagelekeqela wavuka embhedeni, wama ngezinyawo 
kwambuleka izingubo kuSindi. 


“Sindi, vuka sekusile siseliwe,” waphenya iwindi uTebza wathola 


ukuthi sekukhanya bha phandle kwazise yisehlobo. 
Kwayiso leso nakuSindi naye wathuka wagxuma waye wawela 
phansi, kwazise lo mbhede alele kuwo akawujwayele kanti futhi 
ubecuphele. 


“Yini kwenzenjani Pa...” wacikica amehlo wabona ukuthi uTebza 


ophambi kwakhe, akuyena uPat. 
Wanxapha naye wayaluza nendlu yonke. Waphenya iwindi wathola 
ukuthi sekuyisemini kabha. Waphuthuma endlini yokuphumula 
nakhona wadonsa ikhethenisi walunguza. Wankema ebona ulayini 
omude wabantu esitobhini phambi komuzi wakhe abalinde amatekisi. 
Wabuyela emuva nokuyilapho wezwa khona uPat emmemeza 
egexezisa nesicabha. 


“Tebza nkosi yami uzophuma kanjani?” ethwala izandla ekhanda 


abuye azithule. 
“Eyi angazi nami. Inkinga futhi yilo muntu wakho olokhu 
ekumemeza. Uzomenze njani?” esula uhlakahla uTebza. 


“Khohlwa yiloyo Tebza mina sengicabanga ukuphuma kwakho. 
La esitobhini phambi kwakwami kunenqwaba yabantu abalinde 
amatekisi. Kanti futhi noPat angakubona ngewindi njengoba 
liqondene nesango ngqo,” ukhuluma nje uyabonakala ukuthi 
ukwezikude izinkalo zengqondo. 


“Pho senzenjani?” 
“Nginecebo,” wabeshezela uSindi waphuma egumbini lokulala. 
Wanikela ekhishini, wadlula wavula isicabha. Eduze kwaso 


kwakukhona umgqomo omkhulu omnyama kadoti, inkunzi malanga 
enamasondo. Wathulula okuphakathi. Wawudumela wangena nawo 
ekhishini esehlehla nyova. Wandiza eseyobiza uTebza egumbini 
lokulala. Wabuya naye esemdonsa ngengalo wamyeka phambi 


20

komgqomo wabhekisa kuye wathi: 
 

“Kahle bo Sindi ngingene kanjani entweni enuka kanjena?” ebalisa. 

Wancenga wancengisisa uSindi, lagoba uphondo kuTebza, washo 
phakathi emgqonyeni wezibi. Wamdudula waye wambeka phambi 
kwesango esefile ukusindwa. Wabulisa abakulayini, wabuyela 
endlini eseyobhekana noPat. Wawushiya kanjalo umgqomo kadoti 
noTebza phakathi okwakufanele azibonele okwechwane lenyoka. 

Imibuzo 
1. 
Awuchaze izinto ezintathu ezingenziwa ngumuntu ophuza 
utshwala. 
2. 
Utshwala bulungele ukuphuzwa? Sekela impendulo yakho. 
3. 
Kusho ukuthini ukuthi: Umuntu ubanjwe oqotsheni? Ngobani 
laba ababanjwe oqotsheni kulesi sahluko? 
4. 
Ukungatholakali kukaPat ocingweni kwamfakela itwetwe uSindi, 
ucabanga ukuthi yini eyenza lokho? Chaza ngemisho emithathu. 
21

Isahluko Sesine 
Langena Icala 

 
kungqongqozwa ngesikhulu isankahlu esicabheni sendlu 
yokuphumula. Babhekana bobabili kodwa izindlebe zabo zilokhu 
zicijile, zicosha okwenzeka esicabheni phandle. 


“Akuzwakali yini ukuthi sithi akuvulwe lapha!” iphimbo lowesilisa 
limpongoloza ngaphandle. 


Saphinda sagoklozwa isicabha. Sagoklozwa kakhudlwana-ke manje. 
“Phendula Sindi ubuze ukuthi ngobani labo,” uPat ezehlisa seluphele 
nya ulaka lokuvuthela owakwakhe ngesenzo sokumkhiyela egumbini 
lokulala. 


“Habe kuyoze kubuze mina nje, wena usabani? Kanti ngubani indoda 


lapha endlini?” eziqhathulula uSindi. 
“Siyasikhahlela-ke lesi sicabha. Uma sike sazingenela ngaphakathi 
thina ngokwethu, nizowukhomba umuzi onotshwala.” 


Kwezwakala ubukhexekhexe abazitshela ukuthi obesibhamu kanti 
lutho bakhexezisa isicabha. Kwala kuPat owayebanjwe yibhabhalazi 
kabi, wasukuma wasondela ngalapho kungqongqozwa ngakhona. 
Wayizwa imvunge evulandi. 


“Obani laba abangivusa ngilele,” ezama ukundondisa izwi ukuze libe 


nesigqi. 
“Kanti siyoze sisho kangaki ukuthi singamaphoyisa?”ethetha 
ophandle. 


Waphenya ikhethenisi uPat wabona imoto imi maqondana nesango 
lakwakhe kodwa wasitheka wangababona laba abangqongqozayo, 
nakhu basithwe nguvulandi. Kwakuyimoto eyigalofu elimhlophe 
qwa lohlobo lweChico. Kwamsolisa lokho uPat owayesethi uzovula 
kodwa wazikhuza. 


“Ningamaphoyisa akuphi, niphuma kusiphi isiteshi?” elunguzisisa 
ukuze ababone kahle. 


22

“We mama awuzolokhu usibuza ipasi nesipesheli ube ungafuni 
ukusivulela.” Bangundaza bodwa abangqongqozayo, baqhubeka 
bathi: “Siqhamuka esiteshini samaphoyisa ePlessislaer, ophikweni 
labaseshi. Vula-ke singene.” 


“Velani ngapha ewindini nginibone kahle, anginiboni,” ededa naye 
ewindini encika ngodonga ukuze uma bemsusuluza ngenhlamvu 
bashwebe. 


“Engabe lathathwaphi uhlobo lomuntu oyigwala kanjena. Vela 


Sayitsheni akubone.” 
Kwavela intokazi ecela kuyena uPat ngomzimba kodwa ibukeka 
ingaphansana ngeminyaka. Yaveza isigqebhezana esikhwameni 
semali angasazanga naye uPat ukuthi sisho ukuthini, kwazise phela 
wayengakaze anqwamane nesigqebhezana samaphoyisa kumbe 
sabaseshi ukuze azi ukuthi sibukeka kanjani. 


“We mama awuvule-ke manje ungaze usibangele ulaka,” 


kunswininiza intokazi isho inyukunya okuthile enqulwini. 
Wabona uPat ukuthi ayikho iyenzenjani, akavule ngamaphoyisa 
ngempela lawa, akuyona igenge kaThiza. Waqala-ke manje ukuzibuza 
waziphendula ukuthi engabe abakwasidlodlo bababele ngani ngoba 
yena akahlangani nje nento eyicala. Wantula ithuba lokuzikhethisa 
ezimpendulweni ayenazo engqondweni. Wasivula isicabha, basho 
ngaphakathi abakadalawane. 


“Ya mama wenziwa yini ukuthi usichithele isikhathi sethu? Uyazi 
ukuthi kuyicala elibomvu ukubambezela amaphoyisa esemsebenzini 
wawo?” lamsikaza ngempama iphoyisa lesilisa elaliswenke liconsa 
lidlubhe nothayi. 


“Yobe nina abakhulu. Umuntu akasathembi lutho kulesi sikhathi 


samanje,” ehlikihla izandla uPat sakuzincengela. 
“Njengoba-ke sishilo ukuthi siphuma ePlessislaer SAPS kubaseshi. 
Mina nginguKaputeni uNjilo, lona engihamba naye nguSayitsheni 
uNjapha,” lahosha ibhukwana ekhukhwini lebhantshi iphoyisa 
lafunda okuthile. “Ingabe yikhona kwaNhlapo lapha ekhaya?” 
lamgqolozela emehlweni ngamehlo ahlabayo. 


“Yebo yikhona. Kuthiwa senzeni-ke nkosi yami?” esonga izingalo 
uPat okomuntu okungathi ufi hla amabele. 


23

“Singamthola uPhathekile Nhlapo?” 
“Yimina loyo bhuti...” 
“Bengithi ngikutshelile izikhundla kanye nezibongo zethu. 


Ngakho ngicela ungibize ngoKaputeni Njilo, siyezwana?” limtshela 
ngokumfutha iphoyisa. 


“Yebo Kaputeni ngiyezwa,” lwamuthi heqe uvalo uPat. 
“Awusho-ke, ubalumiselani abantu ngezinja?” lamhlahlela amehlo 
iphoyisa. 


“Mina, hhayi, angikwenzanga lokho. Inja iyona eyaluma umuntu 


ngoba imbona ezongihlasela...” 
“Musa ukuqamba amanga ngoba lokho kuzokwandisela amacala 
obhekene nawo. Uyezwa?” 


Wavuma ngekhanda uPat. 
Laqhubeka iphoyisa lathi: “Wena wonakele kabi, lapha kwakho 


kwafika umuntu ovela kwaSABC ezoqoqa isikweleti se-TV licence, 
wena wamsasazela ngezinja. Uyakuphika lokho?” lamjamela iphoyisa. 
“Wayengaphumi kwaSABC, wayezoshela umkami...” 
Abukana amaphoyisa, kwangenelela uSayitsheni wathi: 
“Unomkakho wena? Unomkakho umthathaphi,” wambuka phansi 


waze waphuma naye phezulu. Walandelisa ngokumbamba isandla 


ebheka indandatho nebala wayithola ikhona emnweni. 
Nya lutho ukuphuma impendulo kuPat. Wayifunda ivaliwe 
uSayitsheni waqhubeka wathi: 


“Uphi umkakho loyo?” 


“Usegumbini lokulala,” ekhophoza okukamakoti eqala ukufi ka 
emzini, kanti uzothi angajwayela akhahlele indoda. 
“Awumbize, awumbize ukuze sike simbone loyo nkosikazi wakho,” 


kugxambukela uKaputeni elokhu eyaluza nendlu yonke ebuka 
impahla enhle nesezingeni elicokeme ebonakalayo nje ukuthi imba 
eqolo. 


Wenza kanjalo uPat wammemeza owakwakhe. Waqhamuka 
esenyobozela. 


24

“Ya sisi. Yiqiniso ukuthi wena ungunkosikazi kalo sisi,” uKaputeni 


ekhomba uPat ngekhanda. 
Wagwajaza uSindi wabheka uPat, wabheka amaphoyisa wagcina 
ngakho ukuvuma. Ahluleka wukuzibamba amaphoyisa aphubuka 
ahleka. 


“Miningi imikhuba eninayo lapha ekhaya. Nithandana nodwa, 
nilumisa abantu ngezinja. Yonke nje imigilingwane ibuzwa kunina,” 
wababheka ngamehlo amabi uKaputeni. 


“Kuvulwe icala-ke Phathekile ngaleso senzo sakho. Ngakho 
siyakubopha njengamanje. Sikhuluma nawe nje lo mnumzane 
owamlumisa ngezinja ulele emashidini amhlophe esibhedlela i-St 
Anne’s. Awumseshe Sayitsheni.” 


Wakhipha ozankosi uKaputeni wabavula bakhamisa. Wenza 
njengokuyalelwa kwakhe uSayitsheni wamsesha. Zacweba 
izinyembezi kuPat ngesikhathi zimkhalela izinsimbi ezaboshelwa 
ngemuva. Wazibeletha izandla okokuqala ngqa empilweni yakhe. 


“Unjalo nje uyigwala uyathanda nokukhala kodwa ngesikhathi 
usasazela isikhulu sakwa SABC, wawungakhali wawuhleka 
ugigitheka,” esho emqhuba uSayitsheni. 


Wathalaza nezandla emhlane. Washaya uzamthilili okweqhude 
lizungeza isikhukhukazi. Lathi liyamphusha iphoyisa wazabalaza. 
Waphenduka wabheka uSindi naye owayencike ngodonga okomuntu 
ophelelwa ngamandla. 


“Sindi awunginike amathawula,” wabheka phezulu okomuntu 


okhumbula okuthile. “Nomuthi wokuxubha.” 
Wazoloza elokhu etete izandla zakhe, isandla sikaSayitsheni silokhu 
simthinte ehlombe. 


“Yeyi wena anti!” uKaputeni ehlohloloza uPat ngomunwe 
esiphongweni. “Umthetho wakho uyadelela hhi? Awuboni ukuthi 
uboshiwe manje? Awazi ukuthi yonke into oyifunayo kumele uyicele 
la kuthina manje?” uKaputeni embuka ngezinsungulo zamehlo. 


“Ngiyaxolisa bengingazi. Yobe Kaputeni,” eshweleza kunyakaza 
nezandla kubonakala nje ukuthi ukube aziboshiwe kungabe 
useziphakamisile. 


25

“Uma uqhuba kanje uzobangela ukuthi nebheyili ngingakunikezi. 
Angifuni ukudelelwa mina ngoba nami angideleli muntu,” wadla 
imihlathi uKaputeni. 


Kwathuleka endlini okungathi yisenkantolo kulindwe ijaji ligwebe 
isigilamkhuba. USindi wabheka uPat owamncisha amehlo. Waphinda 
wabheka amaphoyisa wawathola emjamele ngqo emehlweni, 
wakhophoza. 


“Ngingazithatha izinto azicelile?” uSindi ebhekise kuKaputeni. 


“Zithathe ngokushesha. Asinaso isikhathi sokusinisa amahleza,” 
uKaputeni ejejemuza uSindi. 
Akapholisanga maseko uSindi, wasithela ngekhona esephikelele 


egumbini lokulala. 


“Mqhube Sayitsheni siye emotweni. Izimpahla zakhe lezo zizomthola 
khona.” 
Kwabe sekuphunywa njalo kubhekwe emotweni. UPat 


wahlohlolozelwa esihlalweni esingemuva. UKaputeni wahlala 


kwesomshayeli, uSayitsheni wahlala eduze kwakhe. 
Waqhomoloza yedwa uPat ngemumva elokhu etete izandla zakhe. 
Zamudla izinsimbi ezihlakaleni, waba sathe uyaqinisela kwanhlanga 
zimuka nomoya. Wajuluka, wahefuzela okomuntu oqeda kuqwala 
igquma. Zazigelezela nje izithukuthuku engakwazi nokuzisula. 
Wakhushuza into engapheli okomuntu omiswe kabana yizenze 
kumbe imbungulu. 


“Wagunquza nje wena, yini kwenzenjani?” 


“Eyi yizinsimbi Kaputeni. Ziyangidla, ngicela ungithambise kancane,” 
esho egqiha elokhu emfome njalo ebusweni. 
“Usheshile ukukhala. Usazothamba boto wena. Le ngqondo 


yakho yokuzenza indoda ngifuna ukuthi iphume igijima. Ngifuna 


ukukuvalela namanye amadoda ngoba nawe uyindoda. Uyezwa?” 
Wavala umlomo wakhe uPat. Waphendula ngokunyonkoloza 
uKaputeni ngeso lengulube ibulawa yinkemane. Ngawo lowo mzuzu 
waqhamuka eselengise isijumbana kucwazi uSindi. 


“Kusengamathawula wonke lawa aseyisijumbana esingaka?” 
uKaputeni eziphindiselela ngokunyonkoloza kabi uSindi. 


26

“Ngisale sengifaka nezinye izintwana ezincane...” esho 


ngamahlonyana uSindi. 
“Lo mqondo wenu obhedayo sizowuqeda nya. Ulibala wukufaka 
imifuqulu la. Imali yebheyili uyifakile yona noma ufuna alale 
esitokisini?” 


“Cha,” ebakaza uSindi nokukhefuzela kungamnike nelincane ithuba. 
“Landa imali yebheyili masinyane men! Ufuna umyeni wakho alale 


esitokisini ebese wena usala wenzani ebusuku? Hhi?” uKaputeni 
embuka ngamehlo enyoka icasulwe wukunyathelwa yinkomo. 
Wasuka wathatha amagxathu ambalwa uSindi wama khimilili 


waphenduka wabuza wathi: 
“Kube yimalini?” 
“Eyi wena ntombazane umemeza bani? Sondela lapha eduze uma 


ufuna impendulo yaloyo mbuzwana wakho,” emqhweba ngomunwe 


ongunkomba. 
Nangempela wasondela uSindi, wathi efika nje wayesemlindele 
uKaputeni wabhekisa kuye wathi: 


“Uyabona wena ntombazane hlukana nokuphapha. Leli cala le ndoda 
yakho libi kabi. Nginesiqiniseko ukuthi imali ngeke ibe ngaphansi 
kwezinkulungwane ezinti,” waphakamisa iminwe emihlanu. “Lo 
muntu olunywe yizinja ukhale nangokuthi kulahleke nemali ekade 
eseyiqoqile ngenkathi elunywa yizinja zakho. Konje uthe yimalini 
elahlekile Sayitsheni?” 


Wabhekabheka amaphepha ashwabene uSayitsheni. Waphetha 
ngokugagula amashumi ezinkulungwane zamarandi. Wancinciza 
uKaputeni wabe esegcizelela ukuthi kungaleso sizathu-ke ukuthi 
ibheyili imbe eqolo. 


UPat wayalela uSindi ukuthi imali uzoyithola esisefeni. Wamtshela 
nokuthi kumele athathe malini. Wenza kanjalo uSindi waphindela 
endlini ngokuphazima kweso. Wabuya nemali azama ukuyinika 
uKaputeni wayinqaba wathi makayishutheke emaphaketheni kaPat. 


“Sheshisa mkakhe sijahile asikho isikhathi okumele sichithwe,” esho 
edumisa imoto uKaputeni. 
Wenza njengokuyalelwa kwakhe uSindi. Wayigcingca imali 


27

emaphaketheni nezimpahla lezo ezazikucwazi waziphonsa ngewindi. 
Yaxaxama imoto, wadeda uSindi ebona kahle ukuthi izoze imciphize 
izinzwane zakhe. 

“Uzomthola ejele elikhulu kunawo wonke eMgungundlovu,” 

uKaputeni esho ngokumfutha. 
Yakhala amaphepha imoto. Wasala ethalaza uSindi okomuntu 
eshiywe yisitimela. Wayibuka imoto ikhuphuka ngomgwaqo 
uThwala yaye yayoma phezulu emarobhothini eduze kwesikole 
iMehlokaZulu. Emva kwalokho akabange esayibona ngamehlo 
enyama. Wayeseyibona ngamehlo engqondo futhi eyizwa ishosholoza 
iyodlula eMbali Lodge, koSukuma Secondary School kanye nase-
Indumiso University of Technology. 

Wathi eseyibona ngawo awengqondo isima emarobhothini 
asezimpambanweni zemigwaqo uMoses Mabhida kanye no-Old 
Main Road, waphindela endlini ehamba kancane okwengane 
engaphumelelanga esikoleni. 

Waba ukungena ngaphakathi endlini wazidikliza phezu kombhede. 
Walala ngesisu ethatha ebuka akha ebhidliza engakwazi okumele 
akwenze nokumele angakwenzi. 

Imibuzo 
1. 
Kungabe amaphoyisa ayezofunani kwaNhlapho? 
2. 
Kungani amaphoyisa ayebiza uPat ngomama ekubeni 
engumnumzane wakwaNhlapho? 
3. 
Wayeboshelwani uPat? Sekela ngokucaphuna endabeni. 
4. 
Hlela izigameko zalesi sahluko ngokulandelana. 
28

Isahluko Sesihlanu 
Zajika Izinto 
Isahluko Sesihlanu 
Zajika Izinto 
, 
imoto eyayinoPat, yayisihambe yaze yafika esiteshini samaphoyisa 
ePlessislaer. Yaba ngukuma nje egcekeni wehla uSayitsheni 
waphonseka ngaphakathi eshantshi ofisi. 


Basala bobabili uKaputeni noPat. Kwakubukeka sengathi akekho 
ozimisele ngokukhulumisa omunye. UPat wayelokhu ekhushuza, 
anabe afinyele, aqalaze nxa zonke. Konke ayekwenza kwakhanya 
bha ukuthi wandulela inkulumo ethile. Nebala uPat wayesebone 
ingqayizivele yethuba ukuze azikhulule emaketangeni ayemkinatele. 


“Kaputeni sengingaze ngiye phakathi impela...” waphulwa ulimi uPat. 


Waphendula ikhanda ngokukhulu ukushesha umntanephoyisa, 
wajeqeza uPat wathatha wathi: 
“Engabe?” emjamela ngamehlo ayingxemu nakhu usontekile. 
“Ngicela sixoxe bandla skhulu sami. Ikhona imali Kaputeni singaxoxa 


ngizwe ukuthi ngingakuhlekisa ngento engakanani,” ekhuluma 
sakuhlebeza okomuntu ofuna ukwenza isiqiniseko sokuthi 
akukhulumayo akuputshukeli ngaphandle nangengozi. 


Wamoyizela uKaputeni, wabheka phambili, wabe esephendula 


isibuko ukuze simbonise kahle uPat wathi: 
“Uyabona-ke yima ukhuluma manje. Ubuthuleleni sonke lesi 
sikhathi?” esho emuthi klabe esibukweni ngamehlo athambile. 


“Eyi, benginalolo vadlwana nje,” ehlekahleka uPat. 
“Sizokhuluma-ke ungesabi. Hhayi ngoba nginesihluku into wukuthi 
uma icala selikhona kumele nathi sisebenze noma-ke kuxoxwe 
njengoba usho nje. Nathi singabantu hhayi ukuthi sijaha ukubopha 


abantu nje kuphela,” wathi jeqe uKaputeni wabona uSayitsheni 
esebuya ehambela phezulu. 
Waphenduka uKaputeni wabheka ngakuPat, walandelisa ngokuthi: 


29

“Shi...! Thula uthi du sizobuye sikhulume,” wayesebeke nomunwe 


emlonyeni ukuze azibonele noPat ukuthi kufanele athule kanjani. 
“Okey sho,” esholo phansi uPat emisa isithupha nakuba wayengeke 
akwazi ukusibona uKaputeni. 


Ngokuphazima kweso wabe esesemotweni uSayitsheni. Wangagibela 


kodwa wavela ngewindi ngakumshayeli wathi: 
“Kuyabheda lapha Kaputeni kugcwele,” ekhuluma kakhudlwana 
sengathi wenzela ukuthi noPat ezwe. 


“Eyi kwanzinyana-ke lokho Sayitsheni. Kugcwele izitokisi zabesilisa 
noma zabesifazane?” ecisha iso elilodwa uKaputeni okomuntu 
oxhoshwe ngokuthile. 


“Ezabesilisa ezigcwele. Hhawu phela angeke sikwazi ukumfaka 
nesifazane lo. Indoda enomkayo singayifaka kanjani nabantu 
besifazane, ngeke kulunge lokho,” enikina ikhanda uSayitsheni 
ephetha ngokulunguza uPat. 


Wawuhlaba inhlali uPat. Wathula uKaputeni ebheke phansi. Ngemva 


kwesikhashana wabheka uzakwabo wabhekisa kuye wathi. 
“Kulungile Sayitsheni, ake wehle uyozama eNew Prison ukuthi 
ngeke yini uyithole indawo khona. Mina ngizonyuka ngiyozama le 
eSerfontein Prison,” wazikhuthuza amaphakethe wabuya nokhiye 
wemoto, wawunika uSayitsheni. “Nanku ukhiye, uma uyithola 
indawo ungithinte nami uma ngiyithola ngizokuthinta,” waphinda 
wacwayiza ngeso elilodwa uKaputeni. 


“Kulungile Kaputeni uzozwa ngami. Ngithandazela ukuthi indawo 
ngiyithole eNew Prison ukuze ezwe kahle ubaba mbumbulu lo 
ukuthi kumnandi kanjani ukuhlala namanye amadoda. 


Bavalelisana. 
Wayiphendula imoto uKaputeni yaphuma esiteshini samaphoyisa. 
Wayilawula owakasidlodlo imoto yaye yayongenela umgwaqo 
omkhulu wase-Edeni, yafulathela idolobha. Yathubeleza ngawo 
yadlula ishwibeka koMabulala. Nansiya ishosholoza egalaji 


kwaThulani yaye yaphuma yaphela e-Edeni ishosholoza ngomgwaqo 
omkhulu wangaPhezulu olibhekise ko-Elandskop. 
Yaba ngukudlula eNhlazatshe koDraaihoek, walungisa isibuko sakhe 


30

saze sambonisa uPat ohleli ngemumva. Waphazanyiswa yiselula 
yakhe eyasho ngomtoti umlozi lona. Wayiciphiza kanye, wayibeka 
endlebeni wabeka wathi: 


“Ya Thula zihamba kanjani izinto?” 
“Zonke izinto ziqonde thwi. Ummangalelwa simbophile, ulapha nje 


emotweni nami,” esho ngobuso obuchachambile. 
“Nisebenzile bafowethu. Awusho akasolanga lutho?” 
“Ngisho nolunci,” uKaputeni ephendula ngokukhulu ukuzithoba. 
“Nenze omkhulu umsebenzi. Mina ngisaya khona-ke njengamanje, 


ngisayozitika. Awume kancane mfowethu ungasheshe umdedele 
loyo muntu,” kuncengisisa loyo wesilisa owayefonele uKaputeni. 


“Ngizokwenza njengoba usho mnumzane.” 
“Eyi Thula ungazise uma usumdedela loyo muntu, ukuze angangifi ci 
emzini wakhe.” 


“Ngizwa kahle mnumzane,” ngenkulu inhlonipho lena kuKaputeni. 


Zavalelisana izinsizwa. UKaputeni wajeqeza uPat ngemuva wamthola 
edidekile, wamdida kakhulu. 
“Lona obefona ngummeli walo mlisa owamlumisa ngezinja. Ukufuna 


phakathi ezikhindini,” waphinda wamuthi klabe ngeso esibukweni. 


Wabindwa yisidwa uPat wamane wayingaza nje. Waqhubeka 
uKaputeni nenkulumo yakhe wathi: 
“Awusho uyamazi uThiza?” emjejemuza ngeso qede ebheka lapho 


imoto iya khona. 
Lwamuthi heqe uvalo uPat waze waphaphatheka ebusweni. 
Wazikhuza esecishe waphendula kodwa wakhetha ukuthi abuzisise 


kuqala ukuze ezwe ukuthi uThiza wakuphi loyo. Impendulo 
wayithola ngokuphazima kweso. 
“Ngisho uThiza Thusi waseSobantu kodwa osenomuzi e-Eastwood.” 
“Ya ngiyamazi. Ya ngimazi kakhulu,” esho ingebhe idlala ngaye 


kushayana amadolo, kodwa ezama ukuziqinisa ngokunyakazisa 
imilenze. 


31

“Umthetho wakho awumkhokheli ngani imali yakhe?” limbuza 
limshusha iphoyisa lansondo. 

“Uyabona nje ziningi izinkinga osazongena kuzona wena. Ungizwa 
ngibuza uThiza nje ukuthi ekuseni kade esesiteshini ezovula icala 
lokuthi wena umkweleta izishaqane zemali...” 

“Kahle bo Kaputeni!” wahlahla amehlo uPat waze wasondeza ubuso 
eduze kwephoyisa. 

“Iqiniso. Angingabazi futhi ukuthi lelo cala lizophenywa yimina nalo,” 
wazindondonya isifuba phezu kukathayi uKaputeni. “Yingakho nje 
ngithi ziningi izinkinga osazongena kuzona. Ngisho ungaphunyuka 
kuleli cala, nanti elinye liza emva kwakho,” waphinda wamlunguza 
esibukweni. 

“Eyi kunzima-ke uma kunjalo. UThiza usengaze angivulele icala 
ngento encane kanjena?” kubalisa uPat. 

“Ungasho kanjani ukuthi yinto encane ekubeni wena uhluleka 
wukukhokhela leyo nto encane? UThiza angakuxolela kokunye, 
kodwa emalini, khohlwa, angakubulala ngisho nokukubulala,” 
wamgeqela amagula. 

“Eyi ngiyezwa Kaputeni. Pho wena umazi kanjani uThiza ngaphandle 
nje kokuthi ubezovula icala?” Wacijisa izindlebe uPat imdida le ndida 
ayeyidekelwa yiphoyisa. 

“Ungangitshela ngomuntu owaziwa ngisho yingane encane, ebese 
ucabanga ukuthi mina angeke ngamazi ngimdala kangaka,” wanikina 
ikhanda okomuntu odinwayo uKaputeni. “Umuntu wokuzalwa la 
eMaritzburg, uyamazi uThiza Thusi, u`T T`. Bambiza kanjalo abangani 
bakhe.” 

Wadideka kakhulu uPat ngendlela yokuthi akayibonanga ngisho 
nemoto ngesikhathi ishiya umgwaqo omkhulu oya ko-Elandskop, 
ichezukela emgwaqweni obheke edamini i-Henley Dam. Yadabula 
phakathi kwemizi emihle imoto yashona ezansi ngomgwaqo obheke 
ngqo edamini. 

Kwahlwa emini kuPat ngesikhathi imoto eyibona iqeda imizi ingena 

32

shi ehlathini likagamuthilini. Nakuba wayengazi ukuthi kungakuphi 
kulelo jele ayiswa kulo kodwa wafunda kwezakhe ukuthi awukho 
umgwaqo oya ejele owubhuqu. Wakhushuza kakhudlwana engazi 
nokuthi uzobuza athini kuKaputeni kwayena ayengasamethembi. 
Wazilahla amathambo wambuza wathi: 

“Vala umlomo wakho ubuke kuphela ukuthi siya kuphi,” wamkluluza 
ngelesabekayo iso leli esibukweni. “Angithi wena uthe ufuna sixoxe?” 
embuza sakumfutha. 

“Yebo ngisho njalo impela.” 

“Pho ubuzani? Noma ufuna ngiqale ngikuvalele esitokisi kuqala 
kuyima sixoxa? Hhi?” wamjamela esibukweni isikhathi eside 
engasabhekile lapho imoto iya khona kanti iyagijima injalo nje. 

Inkukhu yanqunywa umlomo kuPat, wakhetha kona ukuqhubeka 
nokubakaza. Yaguduza imoto ehlathini yaze yaqhamukela edamini 
elikhulukazi. Wayitotobisa imoto uKaputeni yaye yangena 
emasangweni amakhulukazi. Yehla kancane yaze yavinjwa wuthango 
lwezinsimbi oluhlukanisa idamu nendawo yokupaka izimoto, kanye 
nendawo yokuphola abantu enezihlalo namatafula kukakhonkolo. 

Wayicisha imoto uKaputeni imi phambi kwedamu elalithe thabalala 
le ezansi. Waphuma emotweni esephethe okhiye ngesandla. Wavula 
isicabha esingemumva waqaqa uPat izinsimbi ngaphandle kokuthi 
vu. 

“Eyi, ngiyabonga Kaputeni. Kungathi ngiyaphupha,” ebukisisa 
izihlakala zakhe uPat zinemzizima yozankosi. 

Wayalelwa ukuba ehle ngemuva uPat angene ngaphambili. 
Ngaphandle kokuthandabuza wenza kanjalo. Wavulelwa isicabha, 
wangena. 

Wajikela kwesakhe isihlalo uKaputeni wahlala waze waqhiyama 
esihlalweni ayesesilalisile. Waxegisa uthayi, wakhumula izicathula 
wasala ngamasokisi. Unyawo lwangakwesokudla walugaxa 
esikhaleni sewindi. Waphendula ikhanda wabheka ngakuPat, 
wambuka ngamehlo athambile washo ngophansi umoya lona wathi: 

“Pat uyazazi kodwa ukuthi umuhle kanjani?” 

33

Nakuba wamthusa lowo mbuzo uPat kodwa wakwazi ukuphoqa 
ukumamatheka ebusweni bakhe obusulekile. Ukungaphenduli 
kwakhe akumnqandanga uKaputeni ukuthi angenise udaba lwakhe 
lothando kuPat. 

“Inzima kodwa le nto ofuna ukungenzisa yona. Engani mina 
ngikhulume ngemali kuwena, wangijikela manje kwenzenjani?” 
esesaba ngisho ukumbheka lo muntu ofuna ukumbuyisela eGibhithe 
kanti yena usesezweni lesethembiso. 

“Khohlwa imali, okwamanje ngisakhuluma nawe ngothando. Siyeza 
odabeni lwemali. Okwamanje mina ngifuna lokhu engingenakho 
kuwe futhi engingeke ngakuthenga ngamali ngaphandle kokuthi 
ngikhulume nawe. Thambisa inhliziyo yakho uzwe ukuthi ngithini 
kuwena, angeke uzisole,” eshayela isipikili sokugcina uKaputeni. 

UPat wazithola esephakathi kolwandle oluboMvu. Wabona ukuthi 
njengoba seluvulekile nje ulwandle kuphakathi kokuthi uyawela 
noma azinikele ebuthweni likaFaro elizomudla limfele. 

Wabasathe ubika ukuthi ushadile yena, watshelwa emehlweni ukuthi 
yisono leso ukushadana kobulili obufanayo. Wazabalaza ngokuthi 
wathatha isinqumo sokuthi akasophinde athandane nomuntu 
wesilisa, watshelwa ukuthi wathatha isinqumo okungesona. Wakhala 
ngokuthi kodwa izwe lingathini nje uma selizwa ukuthi usebuyela 
odakeni okwengulube, wathenjiswa ukuthi angeke kutshelwe 
muntu kodwa indaba izogcina phakathi kwabo bobabili. 

“Uma nje usuyisithandwa sami okwazi ukuthi kuyobe kugcine ngci 
ukuthi lokhu okuwoThiza kudlalele lapha kuwena,” wavusa isihlalo 
sakhe uKaputeni. 

“Mhlawumbe usho kanjena nje nawe uyamsaba uThiza,” embuka 
ngamehlo entombi ibuka isoka. 

“Ubani, mina? Lutho-ke la khohlwa. Mina angiyona into yokudlala. 
UThiza negenge yakhe abadlaleli nhlobo nje kimina nasezintombini 
zami...” 

34

“Awu kanti zingaki izintombi zakho?” emhlala emadevini. 
“Ngisho phela ngalesi sikhathi ngiseyisoka. Sengadlula lapho manje, 


sengimdala angiselona. Nezifo sezibhokile amasoka awasaphili,” 
epholisa ngesisoka uThula. 
Baphuma kuleso sihloko bangena kwesemali yokugwazela icala 


lokulumisa isikhulu ngezinja. Bavumelana ngemali elokhu ebabaza 


ubucayi becala uKaputeni. 
Kwahlaluka ukuthi imali yebheyili sekuyiyo okumele ifeze 
umsebenzi wukudiza. Ngeshwa elikhulu leyo mali yebheyili 
yayingaphansi kwemali ebizwe nguKaputeni. Wakhala ngokuthi 
kumele noSayitsheni athole imvala mlomo. 


UPat wathembisa ngokuthi angakwazi ukuyikhokha uma befi ka 


emzini wakhe eMbali. 
Nakuba kwase kuqediwe okwase kukhulunywa kodwa kwaphinda 
kwaphela inqwaba yamahora kupholwe edamini. UKaputeni waze 
wakhuluma eyokuhamba ngoba ilanga selizozilahla kunina. 


Imibuzo 
1. Yisiphi isiqiniseko esingenza ukuthi umuntu abonakale ukuthi 
uyiphoyisa. Bala izinto zibe ntathu. 
2. Awubale izinto ezintathu ezingenza ukuthi umuntu oshadile 
abonakale ngazo? 
3. Ngokubona kwakho la maphoyisa ayazana yini? Sekela 
impendulo yakho. 
4. Ucabanga ukuthi yini eyenza uPat ayifanise nokubuyela odakeni 
kwengulube impilo ayefuna ukumbuyesela kuyona uKaputeni? 

35


Akupholanga maseko ehambe nezakadalawane uPat, kwama 
nse imoto yohlobo lwe-Golf 5 GTI phambi komuzi wakhe. 
Kwakuwunyanyavu olunombala omnyama okwendlu ivaliwe, 
ivalwe ngisho emawindini imbala. Yayibenyezela ihlanzekile. 
Izinombolo zazibhalwe zagqama ukuthi LFG 778 GP. 

Yake yama nje isikhashana imoto kwadlula imizuzu emibalwa 
kungehli muntu. Akekho noyedwa owayenolwazi ukuthi wenzani 
umshayeli wemoto ngaphakathi. Nguyena yedwa vo owayazi ukuthi 
yini lena emenza angabe esaphuma emotweni. 

Ngesikade savuleka ngobunono isicabha. Kwaphuma insizwa nje 
engendala kangako. Yaba ngukuphuma nje emotweni yazelula. 
Yazilungisa yafaka ihembe ngaphakathi kwebhulukwe. Yalungisa 
nothayi yazithintitha ubala. 

Yalunguza ngaphakathi emotweni yabuya nebhantshi elifana 
ncamashi nebhulukwe lendwangu yelineni. Yaphinda yalunguza 
yaphuma isilengise isikhwanyana esincane esasibukeka sigcwele 
amabhukwana athile uma kwakungeyiyo i-laptop. Yaqhela 
emotweni insizwa, yaciphiza okuthile, zaphayiza izibani zemoto. 

Ngaphandle kokunanaza yangena shi emzini kaPat le nsizwa. 
Yangqongqoza kwaba kanye esicabheni esisevulandi. Savuleka 
isicabha sivulwa ngumama wakhona. 

“Sibonene ekhaya,” insizwa ibingelela ngesizotha. 

“Yebo sibonene,” umama womuzi ezelula. “Ngena,” wabuyela eceleni 
uSindi ukuze angene kahle uTebza. 

Wangena ngocezu umfo kaBaloyi waye wayozinza kosofa besikhumba 
esinsundu. Wavala isicabha uSindi walandelisa ngokusihluthulela. 
Uthe esezohlala phansi wasukuma uTebza wavula izingalo, 
kwayiziswambithi sebegomoshelana. 

Waphefumulela phezulu uSindi wabheka uTebza ngamehlo agcwele 
uthando, wathatha wathi: 

36

“Kona sekuthiwa awumsabi uPat usungapaka ngemoto phambi 
komuzi wakhe? Waze wakhona bo Tebza,” uSindi ebuka uTebza 
ngokumxwaya. 


“Ngiyazi ukuthi akekho loyo muntu. Phela angiyona inyoni mina 
bengingeke nje ngivele ngime kanje ngibe ngazi ukuthi ukhona,” 
bebukana ezinhlamvini zamehlo njengoba bemi phuhle. 


“Akekho? Wazi kanjani ukuthi akekho?” uSindi egcwele ukumangala 


ebusweni. 
“Awu kanti kufihliwe yini ukuthi uboshiwe uPat?” ekhuluma 
ngokukhulu ukunganaki uTebza, ejeqeza indawo angahlala kuyo. 
Waphetha ngokuhlala kusofa ontofontofo. 


“Yini ngisole engathi ukuboshwa kukaPat kunomkhuba phakathi 
nje? Awusho-ke kuthiwa uboshelweni?” wabambelela edanda 
uSindi qede wajamela uTebza. 


“Hho usuyangisenga-ke manje. Hhayi asiyiyeke leyo angizele yona 
lapha kodwa ngize kuwena s’thandwa sami,” emdonsa ngengubo 
ayigqokile kodwa uSindi waphunyula. 


“Awusukume Tebza uyosusa le moto yakho emi esangweni. 
Okokuqala nje izongibangela amehlo abantu, njengoba iyi-GP nje,” 
emdonsa ngengalo ukuze asukume. 


“Waze wamsaba bo lo anti wakho. Umsaba ngisho esezikhindini?” 
wathi nje esukuma uTebza wayebamba uSindi wamanga wamsheshisa 
sakumzuma. 


“Hamba uyofihla le moto yakho ebese ubuya-ke ...” 
“Zifihlwaphi-ke izimoto zamashende lapha eMbali?” 
USindi waphendula ngokushaya uTebza ngempama esifubeni, 


kodwa washweba njengoba uklebe onguTebza wayesesolile ukuthi 


kungenzeka amenze okuthile, ngemva kwenkulumo yakhe. 
Bavumelana ngokuthi kuhle imoto iyopakwa kwaJobe eshisanyama 
edume nge-‘033’ kubathandi bobumnandi, bude buduze 
noMtholampilo iMbalenhle. 


ILinda`s yayisibe yintandokazi iminyaka eminingi kubathandi 
bobumnandi eMbali namaphethelo. Kwakuneshisa nyama, kudayiswa 
utshwala futhi kugezwa nezimoto, konke kutholakala ndawonye. 


37

Izimoto nabantu kwakuhlala kuphithizela lapha, cishe yikho okwenza 
uSindi abone kuyiyona ndawo enhle yokufihla imoto kaTebza. 

“Ngokuzayo ubovama ukufona Tebza ngoba uma wenza kanjena, 
uyovele ungangitholi,” uSindi edudula uTebza. 

“Ngizamile ukukufonela ngaphoxwa yiselula yami engashajiwe. 
Ngiyishiye emotweni nje ukuze ithi ukuzameka kancane,” uTebza 
ezihlangula ngecala. 

“Hamba Tebza bayoze babone izinto eziningi omakhelwane bami 
abangondaba,” emdudulela phandle qede evala isicabha mbe. 

Nebala waphuma wangena emotweni yakhe uTebza. Wayiphendula 
yabheka khona eLinda`s. Wayincenga yaze yafika kuwona amagceke 
akhona. Nakuba imoto yakhe yodwa kwakuyiyo ebiza iGoli kodwa 
waziqinisa isibindi. Wayenolwazi lokuthi imoto yaseGoli iyanqenwa 
KwaZulu Natali. Okunye okwamqinisa idolo ukuthi wayengaqali 
ukuza lapha njengoba wayeke eze nabangani bakhe base-Eastwood 
bezothiba ukoma ngezimpelasonto ebusuku. 

Ihuzu elinguTebza imoto layipaka ngemuva kwesitolo. Wadilika 
kuyo wangena ngaphakathi. Wathenga isimehlana sentandokazi 
yakhe yotshwala iJack Daniels kanye nedeshi eyilitha yeTonic 
Water. Imfalakahlana kashintshi wayibambisa lona lelo bhungu 
elalimdayisela. Wabe esejobelela ngokuthi ucela limfakele iso 
emotweni yakhe engemuva. Lalingeke lilokothe ibhungu linqabe 
selithole leya mali elase liyihlelele ngokushesha ukuthi lizoshisa 
ngayo inyama. 

Wabe esephumela phandle uTebza eseshiye nenombolo yakhe 
yeselula ukuze uma kukhona okwenzekayo, limfonele ibhungu. 
Waqalaza nxa zonke kodwa wangabona Sindi. Wathela phansi igazi 
wahlala ezihlalweni esiqaqele uthango, wathela isitifu esiqinile. 

Wathi eqeda nje ukusiminya isitifu sakhe kwakukhala ihuthi 
emgwaqweni eduze kwekhonteyina yezingcingo. Wathi jeqe 
wambona uSindi eqhoqhobele ingangamela yemoto eyamthusa 
iNissan Navara. Wafaka izidlo zakhe kucwazi wakhuphukela 

38

kuyona imoto washo phakathi. Yayisuka njalo yakhala amaphepha. 
 

Endlini yokuphumula kwaba yiso leso. Engqondweni kaSindi yathi 
pheze indaba yokuboshwa kukaPat ayesafuna ukuyiphenyisisa 
kuTebza. Kwagomoshelwana kwaze kwaba yiyo leyo ndaba. 
Isiphetho salokho kwaba yikho lokho okwakufiswa yibo bobabili. 
Ezingqondweni zabo kwabusa ukuthi baqhubeka lapho begcine 
khona ebusuku bangayizolo. 

Bavuleka amehlo emva kwalokho, ukuthi angeke udlale ithenisi 
enkundleni yokudlala igalofu. Kwasukunywa lapho kubanjenwe 
kanjalo baze bayongena tshobe egumbini lokulala likaPat. 

Esinye isandla sikaTebza sasigodle utshwala bakhe obase bufakwe 
ethileyini. Esinye sigodle uSindi kwamancane. Bafi ke bazithela 
embhedeni kanokusho, uTebza ayeqala ukuwuthinta ngezandla 
zakhe njengoba wayesaba ngisho ukuwuthinta esitolo lapho udayisa 
khona, ngenxa yobuhle nokubiza kwawo. 

Wathi esathela isitifu sakhe wayephuthuma itheliyi uSindi. Wabuya 
nalo wabeka kahle utshwala bukaTebza waze wabumboza ngenethi. 
Walala waqethuka uTebza embhedeni waze wamisa amanhlakomuzi, 
emzini kaPat. 

Ukugijima kwegazi ayekuzwa uSindi esenesikhathi agcina ukuzizwa 
ekhululekile, kwakufana nokukaPat owayeze afi fiyele amehlo phezu 
kwedamu engamnike thuba uKaputeni. Umoya omnandi we-air 
conditioner owawuphephetha uTebza noSindi, wawuhlobene nomoya 
omnandi owawuheleza edamini uphephetha uPat noKaputeni. 

Bawotawotana baze banelisana bagcina ngokuzunywa yisihlwathi 
kwazise nangayizolo babelale obenyoni. Ukukhala kocingo yiko 
okwamphazamisa uSindi wavuka qingqo. Wavele walula isandla 
ethatha ucingo ukuze aluphendule. Ingqondo yakhumbula 
ngokushesha ukuthi konje asikho isidina esinguPat. Wazamula 
maqeda wabe esethi: 

“IkwaNhlapo, uSindi okhulumayo ngingakusiza...” 

39

“Awu ngaze nganenhlanhla ekugcineni,” kukhuluma iphimbo 
eliyisihosho lowesilisa. “Yebo nkosazane, ngingamthola uPat 
Nhlapo.” 


“Konje ngizothi ngikhuluma nobani?” uSindi ezama ukutholisisa 


ukuthi konje ngelikabani lelo phimbo. 
“Hho, mina-ke sisi wami nginguMthunzi Mthethwa. Ngifona 
ngilapha eWestville. Wena konje uthe ungubani?” ehoshozela 
kakhulu okomuntu osenqanyukelwa ngumoya. 


“Mina nginguSindi bhuti,” esezanelisile ukuthi akalazi lelo phimbo 
uSindi. 
“Ngingamthola-ke nkosazane uPat?” 


“Cha akekho okwamanje...” waphulwa ulimi. 
“Awu akekho? Ngaze ngahlupheka-ke ekubeni ngimdinga kangaka. 
Uyoze atholakale nini-ke nje?” ngephimbo eselilahle ithemba. 


“Kancane nje bhuti wami, wena uhlobene naye noma wazana 
kanjani naye uPat?” uSindi egubha umfo wesihosho. 
“Yima-ke nkosazane, engani isemzini wakhe uPat lapho?” 


“Yebo umuzi wethu,” ephendula ngokucikeka. 
“Uma uthi umuzi wenu nkosazane, wena uhlobene kanjani naye?” 
emshusha eduze. 


“Mina ngingumkakhe...” 
“Kahleni bo! Angizwanga nkosazane uthini kimina? Uthi wena 


ungunkosikazi kaPhathekile Nhlapo?” ebabaza kakhulu uMthunzi 
ndini. 
“Angazi-ke ukuthi yini ekubabazisayo lapho. Wena uthe uhlobene 


kanjani naye?” esechichima yintukuthelo. 
“Hhayi okwami nje kulula Sindi. Mina nginguyise wengane yakhe 
uPat. Ingane yethu nguLindokuhle Mthethwa. So, uPat ungunina 


wengane yami kanye nesithandwa sami esivutha ekhaleni,” 
uMthunzi esekhuluma okomuntu ochomayo. 
“Mina-ke ngingumkakhe ovutha ekhaleni,” ezama ukuphindisela 


uSindi. 


40

“Mina iyangidida le nto ongizekela yona Sindi,” wathula kancane 
okomuntu ocabangayo uMthunzi, “ungaba kanjani unkosikazi 
wenye inkosikazi? Uzama ukuthini kimina umthetho wakho?” 
ebuza ngesikhulu isineke lesi uMthunzi. 


“Akudokwe eligayelwe wena-ke lelo webhuti wabantu ongundaba. 
UPat yindoda yami mina ngingumkakhe futhi sashada emini libalele, 
kunjalo nje akujiki,” uSindi emtshela ngokukhulu ukuzethemba 
lokhu. 


“Hhayi ngigeze izandla nkosazane. Ngiyakweshwama lokhu 
ongitshela kona. Ngicela ungisize ngenamba yakhe yeselula ukuze 
ngimzame kuyona,” ngelincengayo kodwa ligcwele ukudideka. 


“Kodwa ngabe ngidakwe ngobunjani utshwala uma ngingakunika 
inamba kaPat, angeke uyithole. Wenziwa yini ungabi nayo inamba 
yesithandwa sakho esivutha ekhaleni?” 


“Kahle ngolaka nkosazane...” 
“Akukho namba kaPat ozoyithola. Okunye futhi gcina ngci ukufona 


lapha ulokhu ufuna uPat, uPat uyindoda yami, uyezwa?” uSindi 
embuza okwengane ibuzwa nguthisha esikoleni. 
“Ngiyezwa Sindi kodwa ngicela umtshele ukuthi bekufone 


uMthunzi wokuphumula amatshitshi namajongosi. Umtshele ukuthi 


akusensuku zatshwala siphinde sibonane, sekuseduze phambili...” 
Wathi eqeda ukulalisa ulimi umfo kaNyambose, wayesekhuluma 
yedwa njengoba wayeselugaklaze phansi ucingo uSindi ngenxa 
yokunengwa. Lathi ngci igwebu lentukuthelo kuye, kodwa waba 
ngukubona uTebza eduze kwakhe, intukuthelo yashabalala 
okobumnyama bubona ilanga. 


Wambuka waze wambukisisa uTebza owayeselele ja, esenziwa 
nayilokhu ayesanda kukuphuza kuhlangene nobuthongo 
bangayizolo. 


Wavuka lapho uSindi waya endlini yokugeza wafaka amanzi 
kubhavu asikaza ukugcwala nswi. Wafaka amafutha akhona kuwona 
nokuyiwo enza umzimba uthole ukuthobeka. Waphohloza nosawoti 
owenzelwe kona ukugeza. 


Esekwenzile konke lokho walandelisa ngokuziphihla ngesudi yesele 


41

wabe eseyovusa uTebza. Wavuka wathuka uTebza kodwa washesha 
ukubona ukuthi akonakele esebona ubuhle besudi egqokwe 
nguSindi. Wadonswa ngengalo waze wayongena endlini yokugeza. 


Imibuzo 
1. 
Yini eyenza kube lula kangaka ukubuyelana kukaSindi noTebza? 
Bala kube kuthathu. 
2. 
Awuchaze ubuhlobo phakathi kukaMthunzi noPat. 
3. 
Kulesi sahluko sithola uSindi ehleli noTebza kodwa wenqaba 
ukunikeza uMthunzi inombolo kaPat. Lesi sigameko simveza 
engumlingiswa onjani uSindi? 

42

Yathi isuka imoto ibheke phezulu emarobhothini, wayengena emzini 
wakhe uPat. Wayesazibuza nje ukuthi engabe ukhona yini uSindi 
wakhe ayesezizwa emkhumbule kabi kabi. Ngenhlanhla wathola 
kungakhiyiwe endlini yokuphumula. Washo ngaphakathi kwala, 
wabe esememezile: 

“Sindi mntakwethu, Sindi wami sengibuyile. Ukuphi s’thandwa 
sami?” empongoloza ecijise nezindlebe eya ngesendlini yokugeza. 

Kwathi nya endlini kubonakala nje ukuthi akukho muntu. UPat 
wayeya endlini yokugeza nje ngoba eqondisisa ukuthi kumele ageze 
umzimba wonke kuqala ngaphambi kokuthi angene kwamanye 
amakamelo. Nakuba wayegcine engangenanga esitokisini kodwa 
wayekholelwa ukuthi ukugibela nje imoto yamaphoyisa kuhambisana 
nebhadi nesikhwakhwalala. 

“Engabe ukuphi uSindi kanti,” ekhuluma yedwa kodwa edidwa 

ukuthi uma engekho angahamba kanjani engahluthulele esicabheni. 
Wabamba isicabha sasendlini yokugeza wasithola ukuthi 
sikhiyiwe. Wathi khimilili esethanda ukusola ukuthi kukhona 
okungahambi kahle emzini wakhe. Esicabheni sendlu yokuphumula 
akuhluthulelwe, uSindi akasabeli uma ebizwa kanti nesicabha sendlu 
yokugeza sasihluthulelwe. Kanti kwenzekani emzini wami? Ezibuza 
buthule ethithibele phambi kwesicabha sendlu yokugeza. 

“Sindi, Sindi,” engqongqoza, “ukhona noma awukho?” ekhexezisa 
isicabha. 

Ngaphakathi endlini yokugeza base befe nya uvalo. Baphuma emanzini 
okungathi bashiswa ngamanzi. Bagqoka masinyane bengasasulanga 
namanzi emzimbeni. UTebza wayesezame ukuputshuluka ngewindi 
elingemuva kwala nakhu izimbobo zezinsimbi zincane. Wazaza 
nendlu yonke engakwazi okumele akwenze nokumele angakwenzi. 

Nangu noPat wayengazibekile phansi elokhu ebhonye isicabha 
empongoloza ebiza lo Sindi osevele wajuluka ngomzumzwana 
wamanzi te. Ebona uSindi ukuthi akukho okuzomsiza wazijuba 

43

wamphendula uPat wathi: 
 

“Kahleni bo! Namanje awufuni ukuwuyeka lo mkhuba wakho 
wokulala emanzini? Vula sthandwa sami sengibuyile,” esethe ne 
esicabheni okungathi sizovele sizivulekele, nenjabulo isimgabhile 
esezwe ukuthi ongakuyena kanti ukhona. 

“Awu nguwena ngempela Pat wami,” ngeseliphuphuma injabulo, 
“Ngaze ngajabula dululu wami. Ungene kanjani pho endlini Pat 
ungagezile ngentelezi? Phuma uye phandle akumele ungene 
namabhadi endlini. Jikela ngemuva kwendlu ngizokulethela amanzi 
ngendishi,” exhaphazisa amanzi ukuze kuzwakale ukuthi sonke lesi 
sikhathi ubelibele emanzini. 

“Phela mina bengingazi ukuthi ukhona,” ebeshezela uPat eyophuma 
ngomnyango ongemuva. 

Waba ngukusizwa isicabha esingemuva sivuleka sivaleka. Wadudula 
uTebza emqhuba okwesiboshwa siqhutshwa ngujele. Bacothoza 
naye nezingubo ezinamathele emzimbeni yabo. Bathe sebephakathi 
nendlu yokuphumula, wamemeza uPat esengemuva kwendlu 
njengokuyalelwa kwakhe. 

“Sengikhona-ke Sindi, shesha uze nentelezi bangaze bangibone labo 
ndaba esakhe nabo,” ezama ukupopola ngewindi elivulwe ucezu 
phezulu. 

Wakhipha elibi ijubane uSindi esecothoza ebuyela endlini yokugeza, 
ukuze akhulume noPat eseduzane. 

“Okey linda nje sthandwa sami ngisagqoka ebese ngiyeza-ke lapho 
ngizokunika izinto zakhona,” esho ephebeza izandla etshengisa 
uTebza ukuthi makaphume aphele endlini. 

Ngaphandle kokuthandabuza, wasivula ngobunono isicabha 
uTebza, waphuma kwaba yiso futhi leso esesivala ngabo ubunono 
bukamangobe. 

Wathi eyophuma ngesango, engena emgwaqweni, wayematasatasa 
noSindi ehlusula izimbali eseyozenza intelezi. Wayihlephuhlephula 
ngezandla wayifaka endishini yokugeza, wagcwalisa amanzi wanikela 

44

kuyena uPat ngemuva kwendlu. 
“Waze wamkhulu uSimakade Pat,” egqinsila indishi phambi kukaPat 
qede embukisisa. “Ungihawukelile oPhezulu, angazi nje ukuthi 


bengizolala kanjani ngedwa embhedeni ungekho,” wazisusa izandla 
edanda wazigoqa phezu kwamabele akhe amancanyana. 
“Awazi ukuthi ngijabule kanjani nami Sindi ukuthi sengizophinda 


futhi ngibe nawe,” ekhumula kwesingenhla qede eqojama. 


“Geza-ke sthandwa mina ngibe ngiya endlini ngiyokuthathela 
izingubo zokushintsha,” wamshiya kanjalo wangena endlini. 
Wathi engena nje endlini wayeqonda egumbini lokulala. Wadumela 


utshwala obabusethileyini, wabuthukusa ebhokisini lakhe 
lomshado. Wahlwitha ihembe likaTebza elaligaxwe esihlalweni 
nalo walithukusa. Wama waqalaza nxa zonke ebheka ukuthi konje 
yini okunye okungamceba kuPat. Wazama ukukhumbula ukuthi 
konje ibhantshi ubuye esalifakile yini uTebza kade eseyobeka imoto. 
Wakhumbula ukuthi engathi ubuye esefake ihembe lodwa. 


Ngesikhulu isidumo uSindi wadumela izingubo zikaPat waphuma 
nazo egodle ithileyi nenethi, wadlula wakushiya ekhishini. Waphuma 
wajikela ngemva kwendlu, wanika uPat izingubo zokushintsha. 


Waba ngukugqoka uPat wazilahla kuSindi owamthola esevule 
izingalo, kwaba yiziswambithi bagomoshelana, babhanselana 
ngokwangana kaningana. 


* * * 
Yayisingenile imoto kaThula Nyathi e-Eastwood. Empeleni kwaleyo 
moto kwakungekaThiza. Wayesanda kudlula e-Recreation Centre 


yendawo, imoto yajikela ngezansi, yaye yathatha umgwaqo 
uTarental. 
Ngesikhathi inyonyoba imoto, ebambe isitelingi ngesandla esisodwa, 


esinye isandla sasikhumula uthayi. Yehla ngawo uTarental, yaba 
ngukuthi cababa phansi yajikela emgwaqweni uHawk. Uthe 
eselungiselela ukujika angene kwanamba-5 yakhala iselula yakhe. 


Wayikhipha ekhukhwini wayithi nhla, wathola ukuthi inamba 
yofonayo ifihliwe. Waciphiza kwaba kanye wahlala phezu kwendaba 
wathi: 


45

“Thula halo...” 
“Ya Thula, uhambe kanjani somfana?” 
“Awu bra Thiza nguwena? Yonke into ihlangene, ngibe nonyawo 


oluhle. Ngizokuxoxela nje kahle vele sengila esangweni,” uThula 


empintsha iselula endlebeni ukuze ajikise imoto ingene. 
“Hhayi angikho endlini. Ngila ekhaya eSobantu. Vele uze la ngoba 
vele leyo mali oyiphethe ngiyidinga kabi,” uThiza esho ngelichichima 
injabulo. 


“Hhayi ubala-ke lolo,” efaka igiya eliya emuva ngokushesha. 
“Uyasho uZinhle ukuthi nihlukane e-Police Station.” 
“Angimazi mina uZinhle ngazi uSayitsheni Njapha,” esho ephela 


yinsini uThula. 
“Uyasho ukuthi nawe ubunguKaputeni ongasukumi phansi,” 
ayithathe naye insini. “Nenze omkhulu umsebenzi Thula. Lokhu 


okunguPat kuzitshela ukuthi kusile kodwa buka nje ukuthi 
sikubambe kalula kanjani.” 
“Simvove inkani futhi ngeke akhohlwe. Buka-ke ngoba ngibuye 


ngamphonsa phansi naphezulu, wadideka kakhulu,” eqeda kuyijikisa 


efaka igiya eliya phambili. 
“Kahle wena bo! Ubuye wabona intombi weshela wena? Cishe 
nixabanile-ke ngoba phela la bantu kuthiwa uma ubeshela 
kufana nokuthi usubathuke ngenkulu inhlamba lena,” etshengisa 
intshisekelo yokuzwa indaba ezekwa nguThula. 


“Kanti lutho-ke, ngivele ngamtshela ukuthi muhle wancanywa. 
Ngiyeza lapho ngizokuxoxela ukusuka nokuhlala ukuthi ngimqale 
kanjani.” 

“Hhayi kulungile mfowethu, ngizobona ngawe usulapha. Umshiye 

kuphi pho uTebza kade ngimzama ocingweni lakhe angimtholi?” 
“Nami bra Thiza kudala ngimfonela lutho ukumthola. Asizange nje 
sibonane eMbali ngesikhathi sengiletha uPat,” esho ngokumangala 
okuhlangene nokwethuka. 

“Asithembe nokho ukuthi akavelelwanga yinkinga.” 
Bavalelisana abangani bezikhumba. 

46

Lezi zinsizwa zazane ngesikhathi zifunda ndawonye esikoleni 
sodumo eMbali Unit 13 eSiqongweni High. Bobabili baba nenhlanhla 
yokuthathwa eWits University esiFundazweni saseGoli emva 
kokuphothula umatikuletsheni. 

UTebza wayesemfuna la uSindi nje yingoba ucu phakathi kwakhe 
noBelinda lwase lunqamukile. Wayephucwe uBelinda ngomunye 
wabaculi beKwaito abadumile eGoli namaphethelo. Wasala emunca 
izithupha umfoka Baloyi wakhumbula emuva. Wathi uyafi ka 
esikhoweni wathola itshe selome inhlama. Wayeziduduza ngokuthi 
amanzi lapho ake ama khona aphinde ame. 

Wathi ubuza emndenini kaSindi nabo bamncisha iqiniso. Wazama 
kubangani kwayiso leso nabo balandula. Wampampa iGoli lonke 
uTebza emfuna ezihlotsheni kodwa wabuya elambatha. 

Umkhondo kaSindi waze wawuthola mzukwane umngani wakhe 
omdala uThiza emtshela futhi emmema ukuthi azodijeya komunye 
wemishado wonyaka eMgungundlovu. Wayemzekelile ukuthi 
kushada abantu besifazane bodwa. Leso simemo wayesamukelile 
uTebza kodwa waphazanyiswa ukudlula emhlabeni kwesihlobo sakhe. 

Ngenxa yokungafiki kukaTebza, uThiza wagcina esebamba eyeka 
engazi ukuthi ubani ozomdlalela ingoma. Wagcina ngakho-ke 
ukuthatha umsakazo wakwakhe wawuxhuma izipikha wadlala 
ngawo emshadweni. Isenzo sakhe kanti sizomqhatha noPat simqede. 
Yingakho nje ayegolozile ukukhokha imali egcwele ngoba yena 
wayazi ukuthi ukhokhela uDj wangempela. 

Umkhondo kaSindi wakhanya okwekati elimhlophe ehlungwini, 
ngesikhathi uThiza esexoxela uTebza ngobishi angena kulo 
mzukwane engasaphumeleli ukuzodlala ingoma. UThiza watshela 
umngani wakhe ukuthi uma uPat engazimisele ngokukhokha imali 
yakhe uzovele ashele umkakhe uSindi. Wathasisela ngokuthi kuyobe 
akadukile kakhulu ngoba vele uSindi lona ungumkhaya kaTebza 
kwazise naye uvela eGoli. 

47

Yilapho-ke uTebza abuzisisa ngaloyo Sindi osehlanyisa uThiza. 
Wamchaza uThiza ukuthi ulingene ngomzimba, umi kahle, 
unamazinyo egolide. Esiqhomeni sangakwesokudla unomakana 
omfanelayo. 
 
nje ukuthi ngangisadidiswe yileli zenze elinguBelinda,” washo 
ngelincengayo uTebza. 

“Uma kunguyena-ke kusho ukuthi unenhlanhla.” 

“Awu mfowethu, Thiza ngicela ungabe usameshela bra wami. Mina 
ngizofika lapho senze iqhinga lokuthi uzoyithola kanjani imali yakho 
ngaphandle kokuthi uze ugoqe uSindi,” wayencengisisa uTebza. 

Nebala kwakungaphelanga zinsuku zatshwala, watheleka uTebza 
kwaNdongazibomvu. Wayengenise emzini kanokusho kaThiza 
e-Eastwood. Yilapho-ke athola khona yonke iminingwane yokuthi 
uhlala kuphi uSindi. 

Kwase kungumlando ukuthi ngosuku lwakhe lokuqala wayetholane 
nezimbila zithutha ziholwa ngemhlophe phambili. Ngemuva kwaleso 
sigameko yilapho-ke kwaba khona umhlangano ophuthumayo. 
Ababesemhlanganweni kwakunguThiza, uTebza, uThula kanye 
nesinqandamathe sikaThiza uZinhle, onesibindi esesabekayo. 

Lenziwa iqhinga, lwabadla unkatho uThula noZinhle. Kwase 
kuyimfihlo eyaziwayo ukuthi iqhinga lalibe yimpumelelo. Kodwa 
ngokohlelo kwakuseyisiqalo nje leso, okukhulu kwakuseza kunyelela. 

UTebza wayezimisele ngokuwuchitha awuqede nya umuzi kaPat. 
Wayezimisele ngokuthi uyobuyela eJozi esehamba noSindi wakhe 
sebeyobopha elikasofa silahlane. 

Nokho kwakubukeka kuyizinkani zababili uPat noTebza. 
Umuntu owayengukhiye kwakunguye uSindi ukuthi sinqumo 
sini ayezosithatha ngempilo yakhe. Kungabe uzomshiya uPat 
ongumzimba ukhala imali noma uzobuyela kuTebza owamlaxaza 
okwenyongo yenyathi esethole uthando olusha kuBelinda. 

Kwakungaziwa mbhantshi kujiya sekulindwe kona ukuthi kubonakale 

48

sekuqoqwa. Nakuba lwase lukhona ufa emshadweni kaPat noSindi, 
kodwa akekho owaziyo ukuthi ngabe lowo kwakungumfantu 
osengavaleka na noma ngufa olwalungagcina seluhlukene izingcezu 
ezimbili. 

Imibuzo 
1. 
Ubani umlingiswa osemqoka kule noveli? 
2. 
Ubhekene nayiphi inkinga? 
3. 
Chaza isizinda sale ndaba ngemigqa eyi-10. 
4. 
Ngokuhlobana kwesihloko sendaba kanye nayo iyonke, kungabe 
isihloko siyanemba endabeni? Sekela ngokucaphuna endabeni. 
5. 
Isingeniso sale ndaba ngabe siyahambisana yini nemigomo 
yesingeniso senoveli? Sekela impendulo yakho ngokubeka izinto 
ezintathu okumele zibe khona esingenisweni senoveli? 
6. 
Awuchaze kabanzi ngovuthondaba lwale ndaba. Sekela impendulo 
yakho ngokuchaza unabe ngaleso sigaba/inkulumompendulwano 
obona ukuthi inguvuthondaba. 
49

AMANOTHI KATHISHA 
 

 -Eyothando 
- Eyenhlalo yabantu 
-Neyophenyo. 
1. Isakhiwo senoveli 
Inoveli ingumbhalo omude oxoxa ngendaba eyodwa ukusuka 
ekuqaleni kuze kufike esiphethweni. Isibonelo nje inoveli ingaxoxa 
ngempilo yomuntu ukusuka ezalwa, akhule aze ashone eseyikhehla 
noma isalukazi. 

(a) Isingeniso 
Njengazo zonke izindaba nayo inoveli kumele ibe nesingeniso, 
umzimba kanye nesiphetho. Imvamisa isingeniso kuye kube 
isahluko sokuqala. Yilapho okufanele kwenziwe isizinda 
(indawo, inkathi/isikhathi indaba eyenzeka ngaso nesimo 
senhlalo ephilwa ngabalingiswa). Umbhali angamethula 
umlingiswa osemqoka kuso isahluko sokuqala. 

Isahluko sokuqala (isingeniso) kufanele simbambe umfundi. 
Ngakho indaba kumele iqale ngendlela ehehayo ezovusa 
imibuzo kumfundi. Kufanele isimo sishube siphakamise 
amaphaphu. Lokho kwenza umfundi alangazelele ukwazi 
ukuthi kuzokwenzekani ngokuqhubeka kwendaba. 

(b) Umzimba 
Wakhiwe izigameko, izehlakalo, izigigaba ezenzeka endabeni, 
zenziwa ngabalingiswa abahlukahlukene. Lezi zehlakalo kumele 
zihlukaniswe ngezigaba ezahlukene ezenza indaba ikhule ize 
ifike kuvuthondaba. 

Kufanele indaba ibe nezigamekwana ezikhulisa isigameko 
esikhulu ngendlela emnandi ezoheha umfundi. Lokho kudinga 
umbhali oyiciko langempela ngoba izigamekwana kumele 
zihlobane zonke ngendlela ethile engaxovani. 

(c) Isiphetho 
Isiphetho sendaba (ibohlololo) kumele siphethwe ngendlela 
ezokwanelisa umfundi. Isibonelo angeke ithi isiphethwa indaba 
kuqale phansi ukuxabana kwabalingiswa ekade bezwana 

50

kusukela indaba iqala. Kunalokho kumele abalingiswa ekade 
bengazwani iphethe indaba sebethelelena amanzi. 

2. 
Ukubhalwa kwezahluko 
Ngokujwayelekile, kubalulekile ukuthi izahluko zenoveli zingabi 
ningi kakhulu. Zivame ukuba yishumi, noma lokho kungewona 
umgomo. Umbhali akumele ahlale esahlukweni esisodwa isikhathi 
eside ekubeni ungasekho umqondo onenqubekela phambili. 
Kuhle futhi izahluko uma zizocishe zilingane ngamakhasi ukuze 
indaba ibe nesisindo esilinganayo. Isahluko sesi-2 kuya kusahluko 
sesi-8 yilapho umbhali eyichaza kahle indaba yakhe, ethula 
abalingiswa kanye nezehlakalo. Yilapho-ke umbhali eveza khona 
amangwevu ngokusebenzisa izifengqo, izisho kanye nezaga. 
Isahluko sesi-9 kuya kusahluko se-10 yilapho umbhali esegoqa 
ngosiba. Sibona izingqinamba zisombuluka. Yonke imibuzo 
nezimfihlo ebezikhona endabeni sizibona zisombululeka futhi 
zihlala obala. 

3. Ulimi 
Kubalulekile ukuthi indaba inongwe ngolimi olumtoti. 
Inkulumo-mpendulwano iyadingeka ikakhulukazi uma 
isimo sishuba kubalingiswa. Kanjalo nekhono lombhali 
lokulanda indaba liyadingeka. Kokubili lokhu akumele kube 
yihaba kodwa kumele kufakwe ngendlela elinganayo. 

4. Abalingiswa 
Abalingiswa yibo phela abenza indaba iphile ibe nabantu 
abaphilayo. Amanoveli amaningi avame ukuba nomlingiswa 
osemqoka noma oqavile. Ngokuvamile simthola ekuqaleni 
kwendaba (esahlukweni sokuqala). Lo mlingiswa 
akanyamalali endabeni kodwa uba khona indaba iqala 
ize iye esiphethweni. Imbangi kuba umlingiswa omelene 
nomlingiswa osemqoka. Ukumelana kwakhe naye yikho 
okubhebhezela indaba iye phambili. Umelekeleli noma 
ummeli yena uhambisana nomlingiswa osemqoka. 

51

