ZINDALA ZOMBILI! 


P. B. Vilakazi 

Zindala Zombili! 


(It is difficult to predict who will be victorious) 
IsiZulu Novel 

Cover Artwork: L. Richards 
Page Design: L. Richards 

Kuyicala ukufothokhopha noma yiliphi ikhasi kule 
ncwadi ngaphandle kwemvume ebhalwe phansi 
evela kubashicileli 
Shuter & Shooter Publishers (Pty) Ltd 
Shuters House, 110 CB Downes Road, Mkondeni, Pietermaritzburg 3201 
P O Box 61, Mkondeni 3212 
http://www.shuters.com 

Copyright © Shuter & Shooter Publishers (Pty) Ltd 2009 

First edition 2009 

ISBN 978-07960-3339-0 

This is an IsiZulu Novel 

All rights reserved. 
No part of this publication may be reproduced, stored in or introduced into a retrieval system, 
or transmitted, in any form or by any means, electronic, mechanical, photocopying, recording 
or otherwise, without prior written permission from the publisher. Any person who commits any 
unauthorized act in relation to this publication may be liable to criminal prosecution and civil claims 
for damages. 


Onke amalungelo agodliwe. 
Akukho ngxenye yaleli bhuku engashicilelwa kabusha, igcinwe noma yenziwe esinye isimo, 
kungaba ngokufothokhopha, ukuqopha noma ngayiphi enye indlela ngaphandle kwemvume 
ebhalwe phansi yabashicileli. Lowo oyokwenza noma yini engagunyaziwe mayelana naleli bhuku 
uyobekwa icala noma ahlawuliswe kanzima. 


Printed by Intrepid Printers (Pty) Ltd, Pietermaritzburg, KwaZulu-Natal 
xxxx 




ISETHULO 

Lo mzamo ngiwethula ngokuzithoba okukhulu kumkami 
uLethiwe (uMaShabalala) nendodakazi yethu uSilindile. 

iii 



AMAZWI OKUBONGA 

Ngeswele amazwi anembayo engingase ngiwasebenzise 
ukubonga inhlangano yababhali, USIBA ngeqhaza elibambile 
ekucathuliseni ababhali besiZulu. Kuningi engikuzuze 
emihlanganweni yoSiba okungisizile lapho sengiloba owami 
umsebenzi. Ngifisa ukubonga nakubabhali nabaShicileli 
abanjengo Mnu. R. Wela, uMnu. M.S.S. Gcumisa 
(Ingangakazana yakwaJezangeze) kanye noNkk. T. Kheswa 
engisebenze nabo emibhalweni eminingi bengihlomisa ngamasu 
okuloba ngendlela ehlabahlosile. Ngibonga ngiyanconcoza 
kuNakanjani G. Sibiya obe ngumkhuzi wale mpi yokuphisa 
lolu lozolo oselukhephuzela ezinkambeni lulinde ibandla. 
Ubengibonisa ngesineke, angikhalime lapho sengithunjwe 
ukunhlanhlatha, angibuyise endleleni. Ubengigqugquzela lapho 
sengiphelelwa ukubekezela kuyo yonke le minyaka eyishumi 
nambili ngizama ukudidiyela. Ngithi ume njalo Sotobe! Ukwanda 
kwaliwa umthakathi! 

UMBHALI 
(uMacic’ejongosi) 


iv 



ISAHLUKO SOKUQALA 

Kwakungunyaka omusha, kuvulwa izikole. UMnumzane 
uSokhela owayeyiphini likaThish’omkhulu wesikole esiphakeme 
iBonokuhle, wamemezela umhlangano ophuthumayo wothisha. 
Nangempela baqoqana ngokushesha othisha baqoqanelana 
endlini yokuhlanganela. 

“Ngiyanibingelela bothisha onyakeni omusha. Ngizoqala 
ngokuba ngixolise ngokunizuma ningasalitholanga nebhuku 
elinazisa ngalo mhlangano. Ngingasho nje ngingahlonizi ukuthi 
kungenxa yenkinga esivelele lapha esikoleni. Eqinisweni mina 
angazi lutho. Umuntu ongachaza kangcono ngaleyo nto nguyena 
lo enimbona phambi kwenu. Kuthiwa usezothatha izintambo 
zokuphatha lesi sikole. Siyazi-ke sonke ukuthi uMnumzane 
uChonco obesiphethe ngonyaka owedlule, usekhushulelwe 
esikhundleni sokuba ngumhloli wezikole zonke zakule ndawo 
yakithi eMtshezi.” 

Athi ukuthula kancane uSokhela esagwinya amathe, 
aphinde aqhubeke nenkulumo. “Siyakhumbula futhi ukuthi 
umhloli omkhulu uMseleku nokunguyena osilethele lo mlisa, 
wasethembisa ukuthi uzokhuphula omunye wethu ukuba 
aphathe lesi sikole kuze kufike isikhathi sokuba agcotshwe 
ngokuphelele. Osekudida ngempela manje ngukuthi akusahambi 
ngokwezethembiso azenza. Nangu phela uThish’omkhulu 
esingamazi phambi kwethu,” esho emkhomba. “Angiqondi 
kahle noma thina misinsi yokuzimilela kule ndawo asikwazi 
yini ukuziphathela izikole zethu. Nakhu phela sekuze kuphuma 
uxamu esizibeni sikhona. Angisiboni nakancane isizathu esinqala 
esidale ukuba lo mhloli aguqule umqondo ngale ndlela uma 
kungekhona ukuthi ugwazelwe.” 

Ukhuluma kanjena nje uSokhela kuthule cwaka lapha 

1 



endlini yokuhlanganela. Umuntu angafunga athi kudlule 
ingelosi. Yayisiphendulekile imibuzo ababezibuze yona abanye 
othisha ngesikhathi bebona imoto yomhloli omkhulu itheleka 
esikoleni ekuseni ilandelwa ngenye ababengayazi ukuthi 
ingekabani. Umhloli omkhulu kanye nomlisa lowo wemoto 
engaziwa, bangena ehhovisi likaSokhela baxoxa naye. Ngemuva 
kwesikhashana, waphuma uMseleku waqonda emotweni yakhe 
maqede yasuka yayophuma ngesango yemuka. Kwaba sobala 
ukuthi wayelethe lo mlisa ababembona phambi kwabo. 

Umfokazi lowo okwakuhlangenwe ngaye kulo mhlangano 
wothisha, wayesamangele ukuthi mhlola muni lona omvelelayo. 
Kanti umngani wakhe omkhulu uMseleku wayethe umtholele 
isikole nje wayesho isihogo esinjena? Phela kwakungesona 
isikole lesi, kwakuyisikhundla sezimpisi. Selokhu awuthatha 
lo msebenzi wobuthisha, wayengakaze ahlangane nesichwensi 
sikathisha esasifana nalesi esasiphambi kwakhe. Kwakungekhona 
ukwedelela komuntu lokhu, kwakungukuqhuba intwala ngewisa. 
Wezwa umzimba ufudumala umfo kaMnguni. Kwamfoma 
isiphongo. Lwamuthi heqe uvalo. Waziqinisa. Lwamdukluza 
udede manje. Wabheka phansi. Zaqathaka izithukuthuku. 
Asule ubuso ngesandla. Naso sivevezele. Agcine esesibeke sathi 
ne esiphongweni. Alizwe iconsi lo mjuluko lehla kancane 
ngomgogodla. Lilandele elinye. Athi ukunyakaza kancane umlisa, 
ehlalisisa esihlalweni. Kubonakale nje ukuthi imume emphinjeni 
le nkinga abhekene nayo. 

USokhela wayelokhu eziqekethe njalo izindaba. Wathi 
ukulibamba kancane ibhantshi lakhe elaliwumqhewu 
wesikotshi, waphinde wakhwezela nebhulukwe elase lithanda 
ukwehla kancane endundumeni yezinqe zakhe. Yingqomondo 
yesigemfunga esikhuza izulu umufo lona. Umkhaba uyalenga. 
Izihlathi zingamaputshutshu. Uphefumulela phezulu, wena 
owabona inkunzi kabhejane yetshisa ukudla. 

2 



“Kuyiqiniso elingenakuphikiswa ukuthi yize singenazo 
izikhundla ezitheni emphakathini, kodwa kufanele sibe nalo uvo 
ezintweni ezithinta umphakathi esiphila kuwo. Mina ngokwami 
ngisihlaba ngiyasihlikiza isenzo sikaMseleku. Wehlulekile 
ukukhombisa ubudoda. Manje-ke bafowethu, sengizomdedela 
lo mfokazi ukuba asine azibethele. Ngifuna asichazele kahle 
kukhanye ngisho nasenganeni ezelwe izolo ukuthi kungani abe 
lapha.” Asho ahlale phansi uSokhela. 

Kwake kwathuleka isikhashana endlini kungezwakali 
msindo. Kwakuzwakala ukuphefumula kwabantu kuphela. 
NoThish’omkhulu omusha kwamthatha isikhashana impela 
ukusukuma. Empeleni wayengazi ukuthi uzoyiqala ngakuphi 
inkulumo yakhe. Kodwa-ke wagcina esezijubile ngoba inkundla 
yayisingangaye. 

“Ngisukuma nokubonga ithuba onginike lona Sihlalo 
womhlangano. Okokuqala nje ngizothanda ukuba 
ngizethule ukuze othisha babe nolwazi lokuthi ngingubani. 
NginguGulukudela wakwaMnguni ophuma esikoleni 
iMehlokazulu eMgungundlovu. Njengoba esenilandisile umhlobo 
wami uSokhela, kuliqiniso ukuthi ngithunywe ukuzophatha 
lesi sikole. Engifisa ukuba kukhanye bha ezingqondweni zenu 
ngukuthi, ngikhethwe nguMnyango wezeMfundo ukuzosiphatha. 
Angizisukelanga ngokwami ngeza lapha. Kuyangimangalisa 
lokhu esengikuzwa ngomlingani wami ukuthi nanithenjiswe 
ukuthi umphathi omusha uzovela khona lapha phakathi kwenu. 
Ukuthi kukhona umuntu owayethenjisiwe, kwasha kwacisha, 
angingene lapho mina futhi akumfuni okaQwabe umntwana 
lokho. Mina angiyisebenzi indaba yetiye. Ngafunda ngazi ukuthi 
izinkinga ezifana nalezi zixazululwa yimfundo kanye nekhono 
lokwenza izinto. Kufanele abantu bafunde ngokwanele ukuze 
bazithole izinto abazifunayo. Ayisebenzi indaba yokugwazelana 
njengoba eseshilo obekade ekhuluma.” Washo umfo kaMnguni 

3 



kwabonakala ukuthi useqala ukudinwa manje. Wakhipha iduku 
elimhlophe qwa ekhukhwini lebhantshi wasula ubuso maqede 
waqhubeka nenkulumo. 

“Uma kucatshangwa ukuthi kuzoya ngokuthi umuntu 
ungowendawo bese kuba lula nje kuyena ukuba aphathe 
isikole sangakubo, ngiyadabuka ukusho ukuthi kuwumqondo 
ongahluzekile lowo. Umuntu angaba ngowendawo kodwa uma 
engafundile ngokwanele futhi engenalo ikhono lokuphatha, 
angeke anikezwe izintambo aphathe. Phela kusuke kwaziwa 
kamhlophe ukuthi leyo nqola ayiqhubayo ingase ikhalakathele 
eweni. Mina ngize lapha ngenjongo yokuzophakamisa izinga 
lemfundo kulesi sikole. Ngizimisele ngamandla ami onke 
ukuguqula lesi sikole sifeze ngokuphelele izidingo zomphakathi 
walapha eLoskop. Ngalawa mazwi ngiqonde ukugcizelela ukuthi, 
angiyikhathalele indaba yezikhundla. Ngikhathalela ingane 
kuphela. Nakuba ngingaqondanga ukuthi izinga lemfundo 
liphansi kakhulu lapha esikoleni, kodwa lisenokuphakama 
kakhudlwana kunalokhu eliyikhona. Konke lokhu engikushoyo 
kuzokwenzeka uma sibambisene ngeqiniso, sikhohlwe yile 
ndaba yokubeka phambili izinto ezigculisa thina. Ake sikuyeke 
ukucabangisa okwezingane. Kuyanyanyisa nje ukusuka 
komuntu omdala nofundile akhasele eziko okwengane. 
Nokho angisezukwanda ngomlomo ngingesona isiqabetho. 
Ngizimisele ukwanda ngezenzo ezinhle. Ngiyabonga.” Ahlale 
phansi uMnguni. Kuzwakale ukuhhomuzela okuncane 
endlini. Babonakale abanye othisha behlebelana. Kube khona 
abaqhwebanayo. Kanjalo abanye bansinsitheke kungaziwa ukuthi 
bachazwa yini. Kuphinde kwedlule konke. 

“Nizizwele-ke bakwethu. Mina ngibindwa yisidwa. 
Usegeqe amagula wemuka uThish’omkhlu omusha nongeyena 
owentando yeningi. Kuphele nasozwaneni kimi. Yinye kuphela 
into esekufanele ngiyenze manje. Ngukuba ngedlulisele 

4 



okhiye behhovisi kulo mlisa. Kodwa ngizoke ngibone ukuthi 
uzokwazi yini ukusiphatha lesi sikole njengoba engazi nje 
ukuthi sasungulwa kanjani. Ngiyabona ukuthi kucatshangwa 
ukuthi kusiniswa amahleza lapha. Ayifuneki imfundamakhwela 
kulesi sikole. Ngaphambi kokuba ngiwuvale lo mhlangano, 
ngizovula ithuba likawonkewonke ukuze niphawule ngalokhu 
osekukhulunyiwe,” kusho uSokhela. 

Kuthuleke endlini. Kuzwakale oshaya isikhwehlela kude 
le ekhoneni. Omunye abonakale echofochofoza ipheshana 
eliphambi kwakhe ngepeni. Abanye babheke phansi bede 
bentshontsha uSokhela ngamehlo. 

Ngemuva kwesikhashana kuthulekile, sibonakale isandla 
sikathisha uZuma siphakama. 

“Nxamalala, isezithebeni mfowethu. Ake sizwe uvo lwakho.” 
Asho uSokhela amehlo ethe njo kumfo kaZuma. 

Asukume uZuma. “Bakwethu, ngiyabonga ukuthola leli 
thuba lokuphawula. Mina ngisukuma nokubonga uMnyango 
wezeMfundo ngokusitholela uThish’omkhulu omusha. 
Kungephikwe ukuthi yiwona oneso elibanzi ekukhetheni 
abaphathi bezikole. Ngiyazibonga nezethembiso afike nazo 
umphathi wethu uQwabe. Ngizizwa nginethemba lokuthi sithole 
indoda emadodeni. Ngisho indoda ezimiselayo ngomsebenzi 
wayo. Sengathi iNkosi ingaba naye okaYeyeye ziphumelele zonke 
izifiso zakhe. Ngithi kuwena mfowethu, Mahlobo, yobe ntanga 
yamashinga. Ake simnike ithuba uThish’omkhulu ukuze silibone 
igalelo lakhe. Nami ngimeseka kakhulu uQwabe kwelokuthi, 
sihlanganiswe yizingane lapha emsebenzini. Ukubambisana 
ngokuphelele yikhona okuzoziphumelelisa ezinhlosweni zazo. 
Yehlisa umoya mfowethu Sokhela, simnike izandla uQwabe. 
Ngiyabonga.” Ahlale phansi uZuma. 

Ngesikhathi uZuma ebeka uvo lwakhe ngodaba lukaMnguni, 

5 



uSokhela wayede emjeqeza ngeso lomthakathi. Wayengayizwisisi 
neze le nto ayeyisho. Wayemthatha njengexoki elidayisa isikole 
emaqilini angoMnguni noMseleku. Wayembona engumbulali 
obulala isizwe sonke saseMangweni. Waze wakucabanga 
nokuthi kakade uZuma wayengeyena owokuzalwa eMangweni. 
Wayeyisihambi esizifunela imali singenandaba nentuthuko 
yaseLoskop. Konke lokhu ayekusho kwakufana nokuthi 
wayezihhemela nje engazizwa nokuthi uthini. 

Ngemuva kwemizuzwana eqeda kuhlala phansi uZuma, 
wasukuma uSokhela wathi, “Uma engekho ongaphawula 
kangcono ngalokhu okushiwo nguMnguni, ngiyawuvala lo 
mhlangano. Phela usuyanhlanhlatha manje. Uma umuntu 
engenayo into angayiphawula, kungcono avele athule kunokuba 
aphakamise isandla kanti ufuna ukubheda. Asikho isikhathi 
sombhedo lapha. Kuhlupha lapho-ke ukuqasha abantu 
abangebona abendawo. Ithi into ihlezi obala okwezinqe zeselesele, 
bona bayibuke ngamehlo ayingxemu. Engani phela kusuke 
kungekho okubathintayo ngoba kusuke kungewona umphakathi 
wakubo lona abawusebenzelayo. Asizifundiseni bakwethu 
ukuhlaziya izinto. Iqola liyefana nabantu bonke, linolimi 
oluyengayo. Konke okuphuma emlonyeni walo kuzwakala 
kungamaqiniso angenakuphikiswa. Kumanje nje akukho noyedwa 
lapha phakathi kwethu ongathi useke walibona igalelo lalo mlisa. 
Konke sikuzwa ngaye. Kwasalo Mseleku ndini, angimuzwanga 
ukuthi uthini ngemisebenzi esiyenzile le ndoda. Singakhuluma 
kushone ilanga ngalolu daba, sigcine singafinyelelanga ndawo. 
Ningakhululeka bothisha. Nizokwaziswa ngenizokwenza ngemuva 
kokuba sengixoxisene nalo mfokazi. Nguyena ozonilawula kukho 
konke ngoba vele uzele khona lapha.” 

Kuphinde esakuqala futhi. Bahhomuzele othisha, bahlakazeke. 

Kuthe kungakabi sikhathi esingakanani uphumile 
umhlangano, yezwakala isibubula insimbi kagesi engenisa isikole. 

6 



Zaqoqanelana ehholo izingane, zathandaza. 

Ngemuva komthandazo kwadingeka ukuba uThish’omkhulu 
azamukele yena izingane onyakeni omusha, aphinde azethule 
kuzona. Phela ibhubesi eliyiphini lakhe lase libhodle laqeda. 
Lalimtshele kahle ehhovisi ukuthi useyozibonela yena ukuthi 
usivula kanjani isikole. Lona lase liphume laphela ezindabeni 
zokuphatha. 

Nokho umfo kaQwabe wayamukela leyo nselelo ngoba vele 
yayiqondene naye. 

Izingane zazide zincinzana, ezinye zinsinsitheka zikhombisana 
ngoSokhela. Zase zimqambe igama likaGonondo ongabhekwa 
ngamehlo, nakhu phela wayesho ngamehlo abomvu sengathi 
ayefuswa ngentuthu yezinkuni zomnyezane. 

Ngenxa yokuthi uThish’omkhulu wayengabazi othisha 
ababebasha kulesi sikole, akazange esabethula ezinganeni. Wavele 
wazidedela izingane ukuba ziyodlala isikhashana. 

Ngemuva kwamahora ambalwa, zadedelwa izingane ukuba 
zigoduke. Ngaleso sikhathi uSokhela wayehlezi emotweni 
yakhe. Wehla emotweni wadishazela wayongena ehhovisi lakhe. 
Kwakungasahambi yena uqobo, kwase kuhamba inkani yeselesele. 
Mamo! Nakhu esethi uyangena emnyango wehhovisi amehlo 
akhe avele ahlale kulesiya sithombekazi esilenga odongeni. Athi 
dlengelele, asibuke isikhathi eside kube sengathi uyasiqabuka. 
Sengathi ubuhle baso budlulele namuhla. Icinane ngamandla 
inhliziyo. Azizwe sengathi ushaywa yinzululwane. Adiyazele. 
Iphinde imdedele. 

Sihle lesi sikole bo! Yisitezi esakhiwe ngezitini ezibomvu 
zohlobo oluphambili. Sibiyelwe ngogange lukakhonkolo olude 
noluqinile. Igceke lihle, lihlanzekile. Utshani bugundwe kahle. 
Kutshalwe izihlahla ezizungeze izindlu zokufundela. Izimbali 
ziqhakazile. 

7 



Ngemuva kwesikhashana esibuka lesi sithombe uSokhela, 
bashintsha ngokunye ubuso bakhe. Ingabe simphunyuka 
ngempela isikhundla sokuphatha lesi sikole esihle kangaka? 
Abheke phansi kube sengathi uyathandaza. Aphinde aliphakamise 
futhi ikhanda, asibuke lesi sithombe. Kumane kuthi xhimfi 
enhliziyweni. Athathe isikhwama sakhe phezu kwetafula akhiye 
ehhovisi. Nguye lowaya edishazela eyongena emotweni. Isuke 
ngolukhulu ulaka iphume ngesango kuthunquke uthuli. Yiyo 
leyaya idla amagalani iyoshona ezansi. Inyamalale. 

8 



ISAHLUKO SESIBILI 

Ekhaya kwaSokhela, unkosikazi wakhe uMaMhlongo wezwa 
umsindo wokuma kwemoto ngendlela engajwayelekile egcekeni. 
Khona manjalo kwezwakala ukuvaleka kwesicabha semoto 
ngesankahlu. Wangena esengena nezicabha uSokhela. 

“Thoko!” 

“Baba.” 

“Ngizobulal’ umuntu!” 

“Hhayi bo! Uthini Baba?” 

“Ngithi ngizoboshwa Thoko!” 

Wake wakhohlwa wukunitha uMaMhlongo wabuka umyeni 
wakhe owayeyaluza nendlu yonke kungasavumi nokuba ahlale 
phansi. Amehlo ayevutha ulaka njengawebhubesi. Lwalungenhla 
ulaka. UMaMhlongo wayephicwa ngukuthi uSokhela wayehambe 
eneme ekuseni eya esikoleni. Wayesakhumbula kahle ukuthi 
wayeke wamntelisa wathi usaya kophonsa ihlo esikoleni ukuze 
abone ukuthi yayingekho yini intokazi eyayiphuma ekolishi 
ayengayenza indlu yokugugela. Nakhu manje ebuya esegqungqe 
emnyama okwezulu labathakathi! Kazi ngempela konakelephi? 
Kuthi lapho embhekisisa umyeni wakhe uMaMhlongo, athole 
ukuthi useyabitoza nje wulaka. Khona manjalo axegise uthayi 
uSokhela, awukhiphe entanyeni awujikijele phezu kukasofa. 
Aqaqe izinkinobho ezimbili zeyembe. Akhiphe iduku ekhukhwini 
lebhulukwe asule ubuso. Ngaleso sikhathi kwakungasavumi 
nakancane ukuba ahlale phansi. Wo, kwakudela owayesazi isisusa 
sendaba! 

Esaququdwa yimicabango uMaMhlongo, ezwakale uSokhela 
esethi, “Angithi usakhumbula ukuthi umhloli omkhulu uMseleku 
wangethembisa isikhundla sokuphatha iBonokuhle?” 

9 



“Ehhene, ngisakhumbula Baba,” kuphendula uMaMhlongo 
ngomoya ophansi. 

“Ngicela ukukutshela-ke mkami ukuthi konke lokho 
sekuphenduke iphupho elingafezekanga. Sengifana nomuntu 
owayesenga ezimithiyo. Futhi angeke ngiyikhohlwe ngempela 
le nto engiyenziwe yile nkwishingane yakwaMseleku, ngiyoze 
ngigone inhlabathi ngesifuba.” Washo elinganisa ngezandla 
uSokhela. Bujuluke ubuso obumnyama bucwebezele ngamandla, 
buphenduke amalahle. Umkhaba uyabefuzela. Libonakale iduku 
leshela ubuso. 

Kuhle kumkhanyele uMaMhlongo ukuthi njengoba ekhuluma 
kanjena nje umyeni wakhe, ukhona-ke umuntu osethunyelwe 
ukuba azophatha lesi sikole. Phela umazi kahle umyeni wakhe 
ukuthi uyazithanda izikhundla. Kwasona lesi sobusekela wasithola 
ngezikhwepha ezinzima kabi. Kwakuthiwa sizothathwa nguthisha 
uMlangeni owagcina esehambile eBonokuhle waphindela kubo 
kwaNobamba ngenxa yakhe uSokhela owayemsongela kanzima. 
Wavele wayifunda ivaliwe umntanomuntu wafuza impangele yona 
ekhala igijima. Wanyamalala. 

Yavele yadamuka inkungu engqondweni kaMaMhlongo. 
Wabona kahle ukuthi njengoba ekhuluma kanjena uSokhela, 
kofa gula linamasi! Angemangale uma kungagcina sekuphume 
isidumbu ngalolu daba. Lumshaye lumeqe uvalo. Konje 
angasivikela kanjani lesi simo ukuba singenzeki ngoba phela 
kuyabonakala ukuthi uthukuthele ugane unwabu umyeni wakhe? 

Kuphinde kufike kuyena ukuba ake azwisise kuqala ukuthi 
ngempela kwenzeke kanjani lokhu akushoyo uSokhela. 
Mhlawumbe angahle aphume nekhambi lokuyixazulula le nkinga 
gaphambi kokuba ibhebhetheke. 

“Ngicela ukuba wehlise umoya Baba, uhlale phansi ungilandise 
kahle ukuthi kwenzenjani,” kuncenga uMaMhlongo ngomoya 

10 



ophansi. Nebala ahlale phansi uSokhela bese eyilanda ukusuka 
nokuhlala indaba. 

“Eyi, Thoko, kubi lapha ngaphandle! Ngikhulile uma 
ngingaka. Kuthe ekuseni ngisanda kufika emsebenzini, kwavele 
kwamemfuka izimoto ezimbili zilandelana ziqonde ngqo 
esikoleni. Kuthe lapho ngibhekisisa, ngabona ukuthi lena ebikade 
ihamba phambili bekungeyomhloli omkhulu. Nokho angiyazanga 
lena ebikade iyilandela. Zifike zama egcekeni izimoto maqede 
abanikazi bazo baqonda ngqo ehhovisi lami, bangena bahlala 
phansi. Ngemuva kokubingelelana, uMseleku uvele wahlala 
phezu kwendaba wangitshela ukuthi lo muntu ahamba naye 
ungowakwaMnguni eMgungundlovu. Nguyena osezothatha 
izintambo ezashiywa ngumhloli uChonco. Ube esengiyala ukuba 
ngimamukele njengoThish’omkhulu wami futhi ngimhloniphe. 
Ngemuva kwalawo mazwi, uvele wacela indlela.” 

“Hawu Baba! Kanti ukhuluma nje usefikile lowo muntu 
ozophatha isikole?” 

“Kunjalo Thoko. Uxamu ugcwele ugu lomfula. Angazi 
ukuthi uzocoboshiswa ngubani. Okungidine kakhulu 
ngukuthi uMseleku akanginikanga ngisho nelincane ithuba 
lokuphawula noma lokubuza. Unele waqeda nje ukumethula 
lo mlisa, wasukuma esihlalweni wavalelisa, zaya kakhulu. 
Ngibe sengimthatha-ke umlisa lowo ngayomethula kothisha. 
Emhlanganweni uvele wakhipha unyawo uMnguni wansondo. 
Ngone ngokuba ngimnike ithuba lokuphawula. Uvele wakhwela 
wazehlela kimi, wangisho engichapha ngenhlamba kwancama 
abantu.” 

“Musa ukuphosisa Baba,” kusho uMaMhlongo engakukholwa 
okushiwo nguSokhela. 

“Konje wena ukholwa ngokuzizwela nangokuzibonela? 
Ngaleso sikhathi ngifikelwe yintukuthelo engingayazi. Kuthe 

11 



mangisukume ngimngqimuze ngesibhakela, ngimgxobe 
ngezinyawo, kodwa ngaphinde ngazikhuza.” 

“Wenzile Baba. Inhlamba ayinamatheli kumuntu. Ungaze 
uzithole usudale inkiyankiya ongazi ukuthi uzophuma kanjani 
kuyo ngenxa yenhliziyo.” 

Waqhubeka nokulanda uSokhela kwabonakala ukuthi 
akamfuni ngisho nalapho anyathele khona uMnguni. Wasonga 
kanzima impela waze walimisa ngesihloko elokuthi uzolwa 
ngawo wonke amandla ukuthola lesi sikhundla. Uyolwa kuze 
kuphume umphefumulo wokugcina. Uzomhlupha ubusuku 
nemini uMnguni aze ahambe. Uma eke waqinisa ikhanda, 
kobe uzithezele yena olunenkume. Ziyomudla izibonkolo zize 
zimgojele. Uyomeswela umndeni wakhe. Ngeke kwenzeke ukuthi 
esesebenze iminyaka eyishumi kulesi sikole bese kuqhamuka 
uxamu esizibeni azomephuca iqatha emlonyeni kalula kanjalo nje! 

Wayesonga nje uSokhela uMaMhlongo wayelalele. Wake 
wazizwa ehlaselwa ngamakhaza umzimba wonke. Wezwa 
ukuntsontsotha komoya obandayo uheleza ngaphakathi 
uze uyoshaya emathunjini. Wathi uzama ukukhuluma, 
wabindeka. Wagwinya amathe, washaya isikhwehlela. Waphinde 
wawuvula umlomo. Wathi uyakhuluma, zavevezela izindebe 
zomlomo langaphuma izwi. Wezwa umzimba wakhe unethwa 
yizimpophoma. Wasukuma. Wezwa umzimba ulula njengekhasi 
likabhanana. Waziqinisa, wangena ekhishini. Umzimba 
wawugcwele uhlevane. Waphuza amanzi okwehlisa uvalo olwase 
lumxegisa amadolo. Waphindela endlini yokuphumula wafike 
wahlala kusofa abekade ehlezi kuwo. 

“Baba, khona kubuhlungu ukulahlekelwa yinto obusuzitshele 
waqeda ukuthi ingeyakho. Kanti futhi ngakolunye uhlangothi, 
kuliqiniso elimsulwa ukuthi ungase uzithole usuzifake otakwini 
ungazelele ngenxa yenhliziyo. Lapho-ke kuyobe sekungemuva 
kwendaba. Elokuthi, ‘ukuba ngangazi,’ lingabe lisasebenza. 

12 



Ngokubona kwami Baba, kungaba ngcono ukuba uvele ukhohlwe 
yile ndaba yokuphatha lesi siko…” 

“Udakiwe! Udle obamaganu Thoko! Ungakusho kanjani lokho 
ube ungunkosikazi wami? Uthi mangikhohlwe yisikhundla sami? 
We mfazi ndini! Uthi lithatha kahle nje ikhanda lakho?” kubuza 
uSokhela kuMaMhlongo owayesezisonge wayinkashana kusofa. 
Phela wayesezithintele isidleke somnyovu. Uyazi-ke ukuthi uma 
eke wamkhomba emehlweni uSokhela, kusuke sekuzolandela 
isibhaxu esinzima. Abone kungcono ukuba axolise kodwa 
angayeki ukumbonisa ngoba uSokhela angaboshwa iminyaka 
eminingi ngale nto acabanga ukuyenza. Nguyena kanye futhi 
uMaMhlongo ongaphenduka insini yezwe lapho engasenaye 
umondli. Kuthi lapho amanye amakhosikazi ezithokozele 
nemindeni yawo, yena abe encelana nesithupha eqhatha usizi. 
Akucabange konke lokhu uMaMhlongo kudume ikhanda. Nokho 
azidele, azinikele ekutheni angamane ambhambabule ngomshiza 
afike lapho athanda khona uSokhela. Angeke ayeke ukumbonisa. 
Akekho omunye umsizi kaSokhela ngaphandle kwakhe. 

Wezwakala uMaMhlongo esethi, “Ngicela ukukukhumbuza 
Baba ukuthi uyigosa ebandleni esikhonza kulo. Bayothini 
abazalwane uma ukhipha umphefumulo? Ucabanga ukuthi 
abantu abangakholwa bayofunda siphi isifundo kuwe uma 
uqhubeka nokuhlukumeza abanye abantu? Ngempela kukuphi 
ukukholwa myeni wami uma usaqhubeka nokusongela abantu 
beNkosi ngale ndlela?” Wabuza uMaMhlongo kwabonakala 
ukuthi usezidelile manje. 

“Yimihlola yami inkosi! Ngisehlane ngiyavivinywa. 
Yisikhundla sami lesi engasiphiwa nguNkulunkulu Thoko. 
Ngeke ngivume ukuba sihlwithwe yizinswelaboya ezandleni zami 
maqede ngithule ngisonge izandla. Kungathi sengize ngathenga 
nenkomo engizoyihlabela umcimbi wokubonga lesi sikhundla 
wena ungitshele ukuthi mangikhohlwe yisona. Uthini ngembuzi 

13 



yami yokugcina engamncenga ngayo uMseleku ukuba anginike 
lesi sikhundla? Umthetho wakhona uqondeni ngalo mbhedo 
wakho Thoko?” 

“Ngizama ukukubonisa Baba njengonkosikazi wakho 
okuthandayo nokukhathalelayo. Angifisi ukukubona 
ubinyabinyeka emalangabini omlilo waphakade. Ayilutho 
inkomo kunempilo yakho. Ingafuywa nje yandise ezinye ngoba 
nakhu yinsikazi. Indaba yembuzi ngingeke ngayikhuluma ngoba 
uMseleku akakwephucanga yona. Nguwena owamgixabeza ngayo 
engafuni. Uma ubona ukuthi kuzokwehlula ukuhlala nesitha 
sakho, kunganjani ushiye kulesi sikole uyofuna esinye?” 

“Yawulahla imbongolo umthwalo we bantu! Ngathi incane 
indaba yakhula yangangezintaba! Sengathi kungcono ukuvele 
uthule kunokuba uqhubeke nokungicasula. Konje nina bafazi 
nidudwa ngukuthi umuntu uyanihlekisa. Yingakho nawe usuze 
wayikhohlwa indawo yakho. Manje ususanganela lapha kimi. 
Ubongibheka kahle mfazi ndini! Angisona isiphukuphuku 
sendoda, isithutha esathunywa ugwayi sabuya neboza njengawe. 
Ngeke ngithule umuntu engiqola ngibhekile. Ngiyasuka lapho 
ngiyabaleka. Angilona igwala mina. Ngiyoyilwa le mpi ngize 
nginqobe.” 

Waphatheka kabi emoyeni uMaMhlongo lapho ebona 
umzamo wakhe uphelela eboyeni okwezithukuthuku zenja. 
Wathatha wabeka ngenhliziyo. Yamququda iminjunju yokuba 
ngumuntu wesifazane. Konke akushoyo kungumbhibhidlo. 
Ukwenza kwakhe izinto kungukudlala ingqathu. Iphutha 
liyiphutha ngoba kunesifazane phakathi. Okwendoda 
akunaphutha. Ingane eziphethe kahle, iziphatha kahle ngoba ifuze 
kubo kayise. Ihlongandlebe yihlongandlebe ngoba lifuze kubo 
kanina. 

Lwaqhubeka usuku kungekuhle lapha ekhaya. Kusihlwa 
walala engalele uSokhela ngenxa yentukuthelo. Waqwasha kwaze 

14 



kwasa. Wayelokhu ephenduphenduka embhedeni ingqondo ilwa 
nekhambi lokuxazulula le nkinga ayebhekene nayo. 

UMnguni wangena emotweni ngemuva kokuphuma kwesikole 
waqonda eNgonyameni lapho ayeqashe khona umuzi ayezohlala 
kuwo. Abanikazi balo muzi base bashona bonke bebulawa 
wudlame olwake lwahlasela kule ndawo. Umuzi wakhe uMnguni 
wawuseMbali e-Unit 18 eMgungundlovu. Isimo ayehlangabezane 
naso esikoleni, sasimdide ingqondo. Wayengaqondi kahle ukuthi 
babezosebenzisana kanjani noSokhela njengoba wayeyiphini 
lakhe nje. Phela ukuze isikole siqhubekele phambili, kudingeka 
ukuthi uThish’omkhlu nesekela lakhe bezwane futhi nemiqondo 
yabo ijwayele ukuvumelana. Uma kungekho konke lokhu, sisuke 
singezukuba nempumelelo leso sikole. 

Wathi angafika endlini uMnguni, washayela unkosikazi wakhe 
ucingo emazisa ngesimo sonke esasimehlele esikoleni esisha. 

“Nakho-ke. Angishongo kuwena baba kaNoluthando ukuthi 
le nto yenu ninalo mngani wakho uMseleku ingase inifake 
enkingeni? Benicabanga ukuthi abantu bazomane basonge izandla 
banibuke nje nizothatha izikhundla zokuphatha izikole zabo 
bona bekhona? Phela wena awuyena owaseMtshezi. Bekufanele 
ufune isikole khona lapha eduzane kubantu abakwaziyo,” kusho 
uMaCele eshaywa wuvalo. 

“Akekho umuntu onesikole Beauty. Isikole singesomphakathi. 
Silawulwa yiwona ngaphansi kweso loMnyango wezeMfundo. 
Nginelungelo lokuphatha noma yisiphi isikole lapha eNingizimu-
Afrika, inqobo nje uma nginazo zonke izimfanelo zokuphatha. 
Usathane akathandi ukubona abantwana benkosi bedumisa 
umdali wabo ngezibusiso asuke ebanike zona. Ngaso sonke 
isikhathi uceba amacebo okubahlukumeza ukuze behle 
emandleni. No-Abrahama waqina enkosini sekukubi, unkosikazi 

15 



wakhe engabatholi abantwana. Akadikibalanga kodwa waqhubeka 
nokubheka phezulu ezulwini ebala izethembiso uJehova 
amethembise zona. Mina ngiyamethemba uJehova, uzosilwela. 
Uma isehlula le mpi yomubi, sesiyokwazisa noMfundisi 
uDubazana nabazalwane basikhulekise.” 

“Baba kaNoluthando, idlozi liyabhekelwa. Yimbudane yonke 
lena oyishoyo. Kungubulima ukufaka umunwe emlilweni ngoba 
wethembe ukuthi idlozi lizokusindisa.” 

“Wena ngokwakho, ubona ukuthi kwenziwe njani-ke?” 

“Bikela amaphoyisa. Angithi awufuni ukushiya lapho?” 

“Yinto yokugcina engingayenza leyo. UJehova engimkhonzayo 
unamandla ngaphezu kwezinto zonke ezikhona emhlabeni. 
Nguyena ozonginqobela. Angeke ngithi ngifika nje esikoleni 
esisha ngibe ngibophisana nabantu. Wona umphakathi 
ungangithatha njengomuntu onjani ngempela?” 

Ingxoxo kaMnguni noMaCele ayifinyelelanga ndawo. Zaze 
zavaleka izingcingo nxa zonke engekho ovumela omunye. 
Yize uMnguni wayesebonile ukuthi wayebhekwe yisambane 
eBonokuhle, kodwa ubuhle besikole babumnika umfutho 
wokuya phambili. Waqhubeka nokwenza amalungiselelo osuku 
olulandelayo. 

16 



ISAHLUKO SESITHATHU 

Ngakusasa ekuseni uSokhela wabonakala enganamile esikoleni. 
Lokho akubamangalisanga abalingani bakhe ngoba babemuzwe 
kahle ngosuku olwedlule ukuthi lesi sikhundla sokuphatha isikole 
wayesifuna ngodli ijazi lephoyisa. Wake wahlala wathula ehhovisi 
lakhe ecabanga ngale nkinga ayebhekene nayo. Kwakuthi lapho 
ecabanga ngoMnguni, azizwe efikelwa yinzondo emangalisayo. 
Wayeke afise sengathi angavele ashayeke phansi uMnguni iphele 
indaba yakhe. Pho-ke impilo ayihambi ngendlela umuntu asuke 
efisa ngayo. Imane izihambele ngendlela yayo. 

Inzondo eyabe igqibelene ngaphakathi kuSokhela 
yayinezezelwe ngumbono kaMaMhlongo. Ngempela 
wayeqondeni uma ethi akasale esexola noma ashiye kulesi sikole? 
Phela lokho kwakuzobe sekuchaza ukuthi wehlulekile ukulwela 
isikhundla sakhe. 

“Cha, ngiyobe ngimyekile lo mfokazi. Ibhantshi liyogcwala 
umoya, dadewethu kababa, ngimfunge uNozizwe! Ngiyophilela 
ukuyenza lukhuni impilo kulo muntu aze athathe amasakana 
akhe abone eze ngayo. Ngeke ngikuvumele ukuthi kusuke 
ubhovungana le eMgungundlovu azongifaka umunwe esweni 
maqede ngiyihlabe inhlali. Manje…” 

Aphazanyiswe nguthisha uZuma ezosayina ibhuku lokungena 
emsebenzini. Kuthi lapho emukha ngeso, azizwe esejuluka 
umzimba wonke uSokhela. Kuvele kuthi xhimfi enhliziyweni. 
Lapho-ke wayengasathukuthele unkabi wayesethuthumela. Phela 
wayesekhumbula amazwi kaZuma ayewasho emhlanganweni 
ngayizolo lapho acacise khona ukuthi uyiliphi. Wo suka! Kwabe 
akambingelelanga uZuma enganake lutho. Impendulo kwaba 
wukunxapha. 

“Hawu! Wanxapha nduna ngikubingelela, kwenzenjani?” 

17 



kubuza umfo kaZuma edidekile. 

“Nx!” kusaqhubeka uSokhela nokunxapha. 

“Nanti ibhadi lami bo! Kanti vele uphanjanelwe yikhanda 
wena Sokhela? Ngihle ngakubona izolo ukuthi kawusewedwa 
wena. Sengathi unkosikazi wakho wayiphambanisa le mithi 
yentando ayethi ukufaka yona. Nakhu phela ususanganelwa 
yikhanda.” 

“Yeyi wena mkhovu ndini! Yehlukana nami!” 

“Ngehlukane nawe, ngikubambile yini?” 

“Ngithi, ake ungiyeke phansi mgodoyi ndini!” 

Athule isikhashana uZuma ebheke uSokhela emehlweni. 
Azizwe esefikelwa wukudinwa kuthi makamsakaze ngenkulu 
impama kodwa aphinde azibambe. Ayincenge inhliziyo. 
Abone kahle ukuthi uma eqhubeka nokuqophisana nale ndoda 
ngamazwi, bayogcina sebebambene kwashunqa uthuli. Azithulele 
uZuma asayine. Athi angaqeda, aphume. 

“Yaze yangicika le mpimpi kaMnguni madoda!” kusho 
uSokhela ekhuluma yedwa. “Kudela owaziyo ukuthi 
uyethembiseni. Mhlawumbe uyethembise ukuyenza isekela lakhe 
ngoba enethemba lokuthi ngizoduba ngishiye lapha esikoleni, 
kwazi bani? Yingakho seyeqa izinyawo zenkosi ngale ndlela! Nx! 
Baqambe beshilo. Bayosiphatha ngilele kobandayo lesi sikole, 
hhayi ngisadla amabele. Phela siyodlala amanye amadoda uma 
singabhekile. Kakade utshani obulele buvuswa ngumlilo. 

“Sengathi nalo leli bhuku lesikhathi lizongicika manje ngoba 
lingilethela zonke izinhlobo zezilwane lapha ehhovisi lami. 
Bheka nje selize langilethela naleli khonde elisho ngekhandakazi 
sengathi yinkosi yomuhlwa. Yimfene uqobo lwayo lena. Angazi 
ukuthi usengenwe yini lo mfana ngoba wafikela ezandleni zami 
lapha esikoleni ngaze ngamfundisa nenhlonipho. Namuhla 
usehlangene nesitha sami bafuna ukungiphatha. Yena ngizomyeka 

18 



okwesikhashana ngoba angixabene naye. Yikhona nje ukuthi 
ubulawa yilokhu kuqina ayikhona, sengathi wazalwa ekhuluma. 
Uthwele inguzunga yekhanda mahhala nje akakwazi ukucabanga 
into esile. Uhamba ehlomeka nalapho kungafanele khona. 
Yingakho ezothelwa ngamachaphazelo. Ngizogcina ngaye uma 
esehambile lo mngani wakhe. Naye uzomlandela ezithendeni 
abuyele kwelakubo eMpendle. Ngeke phela sidlale yonke imiduka 
lena. 

“Konke lokhu okwaduka emazweni angakubo kwadukela 
lapha esikoleni, ngizokuklinya ngomsebenzi kuze kuhambe. 
Kuzogcina thina bantu bakule ndawo. Singesethu lesi sikole futhi 
sizophathwa yithina, sizifundisele izingane zethu. Nazo zizothi 
zingaphothula izifundo zazo, zibuye zizothuthukisa umphakathi 
eziphila kuwo. Umuntu wokuhamba akanandaba nomphakathi 
angawazi. Uzifunela imali kwaphela.” 

UMnguni akazihluphanga ngoSokhela. Wazama ngamandla 
akhe onke ukumgwema ngenxa yodlame ayenalo. Konke 
okwakufanele kwenziwe nguSokhela, wamane wakwethwesa 
uZuma. Wayesembonile ukuthi wayenomqondo owawuthi 
awufane nowakhe. Ngaleyo ndlela izinhloso zakhe ngalesi sikole 
zazizofezeka kuphela uma uZuma eseduze kwakhe. Kwakwenzeke 
kahle impela ukuthi uSokhela aziqhelanise naye, aphinde awusho 
ngowakhe umlomo lokho. Bonke othisha babengofakazi kulokho. 

Ukweswela kukaSokhela umsebenzi kulesi sikole, kwamcasula 
ngendlela eyayingakaze ibonwe. Wabona kahle ukuthi ngempela 
wayecabange into ekhona ngoZuma. Nakhu phela esemudle 
isikhundla sobusekela ebhekile. Uqalwe nguMnguni wamudla 
esokuphatha isikole. Kumanje nje usefana nalo lonke uquqaba 
lothisha olungenazikhundla lapha esikoleni. Sekuvele kwacaca 
ukuthi naleli hhovisi akulo lizothathwa linikezwe uZuma. Impela 
sengathi le ngulube iya ngokunona. Uma eyiyeka, izoqhubeka 
nokunona kuze kube lukhuni ukuyikhipha ngesango. 

19 



Emini uMnguni wabiza umhlangano ophuthumayo wothisha. 
Kulowo mhlangano wabatshela ukuthi uma benezinkinga 
babozidlulisela kuZuma ngoba kwakunguyena owayezobe 
emesekile okwesikhashana. 

Ukuphuma kwalawo mazwi emlonyeni kaMnguni kwezwakala 
njengesinqumo sejaji eligwebe isigwebo sentambo. Bonke 
othisha babukana endlini kungekho okhulumayo. Babekhombisa 
ukwethuka nokumangala ngoba phela bona babe bazi ukuthi 
nguSokhela owayeyiphini lakhe. Kwabaxaka nje ukuthi uSokhela 
wayesezofana nabo ebe aziwa njengonesikhundla lapha esikoleni. 
Nokho kwakungasekho ukuzixaka isikhathi eside ngalolu 
daba ngoba wayesegcotshiwe owayezongena ezicathulweni 
zikaSokhela. Babodwa ababehleka ngezinhliziyo befisa sengathi 
sasingamlahlekela unomphela uSokhela lesi sikhundla ngoba 
bethi wayengenaso isandla ekuphatheni abantu. Babesho nokuthi 
wayenenhliziyo embi enjalo nje. Abanye bethi udliwa yisijeziso 
sokuxosha kwakhe uthisha uMlangeni emxoshela isikhundla 
sakhe. 

Labo-ke ababesho indaba yesijeziso, kwakuyibona kanye futhi 
ababevele befisa ukuba kutholakale omunye uThishanhloko 
owayezophatha lesi sikole; hhayi uSokhela. Yayisigcagcele esokeni 
kubona ngokufika kukaThish’omkhulu omusha. NoZuma 
kwamethusa kakhulu ukuzwa lawo mazwi kaMnguni. Wake 
wafikelwa ngumqondo wokuba asikhabe ngazo zombili lesi 
sinqumo sikaMnguni. Eqinisweni wayexakwe ngukuthi kungani 
lo muntu avele aqoke yena bekhona othisha abadala kunaye 
nasebemnkantsh’ubomvu kwezobuthisha. Wayedidwa nangukuthi 
uMnguni wayeseke wambizela ehhovisi lakhe wamcela ukuba 
abele othisha izifundo ababezozifundisa ngokwamabanga 
ababewafundisa. Wayengazange ayiphathe eyokumeseka. 

Nokho uZuma wayeyinsizwa eyayibahlonipha kakhulu 
abaphathi bayo. Wasale esefela phakathi okwebutho lenkosi. 

20 



Wazimisela ukusebenza ngamandla akhe onke ukuze amgculise 
uThish’omkhulu. Kwakuyinhlanhla kuyena ukwethenjwa 
ngumuntu ayeqala ukumbona. 

Kusathulekile kanjalo endlini engekho okhulumayo, 
kwezwakala uSokhela eshaya izandla ethi, “Sazalwa namaqili, 
siyofa namaqili. Impela izinto ziman’ ukwenzeka kulo mhlaba.” 

Wazithulela nje uMnguni wangakunaka lokhu okwakuphuma 
emlonyeni kaSokhela. Wathi esuka wayenxusa uZuma ukuba 
anikeze othisha izifundo zamabanga ababezowafundisa. 

Wasukuma uZuma wabajuba othisha ngokwamabanga 
ababezowafundisa. Wathi angaqeda, uMnguni wabakhulula 
othisha ukuba baye koxoxisana nabafundi babonisane ukuthi 
bazosebenzisana kanjani. Waphinde wayaleza ukuba bangalibali 
ukubagqugquzela ukuba basebenze kanzima benze ngcono 
imiphumela yangalo nyaka. 

Baphuma othisha benelisekile yindlela ayebajube ngayo 
okaNxamalala. Baqala ukubonakala behamba ngemishungwana 
beqonde emakilasini. Babehamba bebabaza, bengayivali imilomo 
yindlela ayelikhiphe ngayo uMnguni elokubamba kukaZuma 
isikhundla sikaSokhela okwesikhashana. Ayisaphathwa-ke 
eyekhono ayelikhombise zisuka nje uZuma lapho ebabela 
izifundo. Impela ukuba kwakuya ngokwezifiso zabantu, 
ngabe yayingakhulunywa indaba yesikhashana. Okungenani 
kwakungamane kukhulunywe ekanomphela. 

USokhela waphuma emhlanganweni waqonda ehhovisi 
lakhe, wangena maqede wavala isicabha. Izinyembezi zazishisa 
emehlweni. “Hhawu, kwaze kwalukhuni emhlabeni madoda! 
Ngivele ngasho ukuthi oMnguni noZuma bayizimbila 
zantabanye. Bawuzingela ngempela umoya wami. Okusho 
ukuthi ungedelela ekuseni nje uZuma, yingoba ubesazi ukuthi 
angiselutho lapha esikoleni. Sengingumlotha nje. Zithathiwe 

21 



izikhundla zami. Kulungile, bakwenzile okwesikhashana 
kwabalungela. Kazi bayazi yini ukuthi ngingubani mina? Noma 
kungaba nzima kanjani ukubuyisa isikhundla sami engisephucwe 
nguMnguni, kodwa kuyogcina mina. Ngingumfo kaMgodi 
kawugcwali; ugcwala ngamakhanda amadoda! Kumnyama, 
kubomvu, sizobuyela kimi lesi sikhundla esiqhoqhobelwe yilo 
mfokazana, uxamu lo!” kusho uSokhela. 

Wabalisa eside isikhathi uSokhela elokhu ezama ukuvimba 
izinyembezi ngezinkophe. Waze waphaphama kuleso sithongwana 
sokujula komqondo lapho esefikelwa yisu elithile. Kwakunomfana 
ayemcabanga ukuthi wayengase amsize kule nkinga ayebhekene 
nayo. Lowo mfana kwakunguNguzunga Nyakanyaka owayefunda 
khona lapha esikoleni. UNguzunga lona wayenomqondo oshesha 
ngendlela emangalisayo. Ngisho noThish’omkhulu owayehambile 
wayemazi kahle ukuthi imithetho yesikole wayeyihlonipha ngoba 
ethanda. Wake wagwaza omunye umfundi ayefunda naye ibanga 
lesishiyagalolunye. Wathi lapho ethi uyamjezisa uThish’omkhulu, 
wenqaba ukusamukela isijeziso. 

Indaba yaba nkulu lapho esexoshiwe uNguzunga esikoleni. 
Kwavele kwatheleka amadoda amabili angaziwa ehhovisi 
likaThish’omkhulu ephethe amapotimende. Kuze kube 
yinamuhla, akwaziwa ukuthi afike athini kuye. Kwabonakala 
ngaye futhi uNguzunga esezofunda ngakusasa. Kwathi noma 
othisha bebuzabuza kwabanye abafundi ukuthi wayebuye ngaliphi 
uNguzunga esikoleni, akwaze kwaba khona ophuma nempendulo. 

KwaBhekuzulu lapho ayeqashe khona indawo yokuhlala 
uNguzunga, kuthiwa babengenalo ulwazi olwanele ngaye. 
Ababekwazi ngukuthi wayengowaseThekwini. Ngezimpelasonto 
wayelandwa yimito yohlobo lweBMW ayethi ingekamzala wakhe. 
Wayeneminyaka engamashumi amabili nesithupha uNguzunga 
futhi engenamngani kule ndawo. 

“Ukuhlupheka kuyamfaka umuntu ezintweni ayengaziphuphi 

22 



ngisho elele. Namuhla sengikhuluma indaba yokuyofuna 
usizo enganeni yasikole nokwenza nginguthisha wayo. Lokho 
kuzobe kuchaza ukuthi izimfihlo zikathisha zizokwaziwa 
yingane ayifundisayo. Awu! Kwaze kwasinda ukuba yimina. 
Kodwa phela nami ayikho into engingayenza uma ngificwe 
yileso sikhathi. Ingane iyona engangisiza futhi ingangibangeli 
ikhanda elibuhlungu, ingifune lokhu nalokhuya. Nenkokhelo 
ezoyifuna angeke kube ngebabazekayo nezongihlanyisa. 
Okunye engikuthandayo ngalo mfana ngukuthi uyinkomo edla 
yodwa. Ngaleyo ndlela isifuba sami sizobe siwele ezindlebeni 
ezithembekile. 

“Khona ngiyazi ukuthi kuyicala elingathetheleleki 
ukusebenzisa ingane yesikole unguthisha, uyisebenzisele ukufeza 
izinhloso zakho. Kodwa phela iqiniso liyohlala limile ekutheni 
ngoniwe. Kumele ngisukume ngilwe ngazo zonke izindlela 
ukuze nginqobe. Akubona bonke abaholi kulo mhlaba abangena 
ezikhundleni kwakikizwa. Abanye bazithola ngezikhwepha 
izikhundla sekwachitheka negazi.” 

Ekugcineni uSokhela wathatha isinqumo sokuyobonana 
noNguzunga. Wazimisela ukuyombonela khona kwaBhekuzulu 
ngomnyama. Akathandanga ukumbizela ehhovisi lakhe ngoba 
lokho kwakungase kumdonsele amehlo abantu. 

Ngokuphuma kwesikole uSokhela waqonda ekhaya eyobikela 
uMaMhlongo ngemfe ababemshaye ngayo iphindiwe oMnguni 
benoZuma. Kodwa akazimiselanga ukumtshela ngohlelo lwakhe 
lokuyobonana noNguzunga. Wayenqena ukulokhu eshunyayezwa 
nguMaMhlongo emkhumbuza ngesikhundla ayesiphethe 
enkonzweni. Lokhu kwakungaze kumholele ekutheni ambeke 
isandla yize engathandi. Nangale kwalokho, indaba efana nalena 
yayingamdingi umuntu wesifazane. Yayidinga amadoda kuphela. 

23 



Kwathi lapho sekuqala ukuhlwa, washo phezulu emotweni 
uSokhela. Yasuka yehla ngomgwaqo wobhuqu obheke 
ebhulohweni lomfula iNjisuthi. Yathi ingaliwela ibhuloho, 
yakhuphuka njalo yabheka eGothoni lapho yangenela 
khona umgwaqo wetiyela odlula ngasefemini yakwaBhatha. 
Yashosholoza njalo ibheke ngasedolobheni laseMtshezi. 

Yayihamba nje imoto, uSokhela wayecabanga ukuthi 
uzomthola kanjani uNguzunga ngoba phela kwakungafanele 
ukuba abonwe ngabantu abamaziyo. Yingakho wayenqume 
ukuhamba ngalesi sikhathi. Okwakumthokozisa kakhulu 
ngukuthi lo mfana wayengahlali ngaphakathi esikoleni ngoba 
wayengezukwazi ukuxoxa naye. Okwakuyinkinga ngukuthi 
wayezomngena ngaliphi njengoba wayengamejwayele nje. 
Kwalapho ayehlala khona uNguzunga wakukhonjiswa ngomunye 
umfundi bephuma emngcwabeni womunye uthisha ababesebenza 
naye. 

Wathatha wabeka uSokhela. Wakha wabhidliza ngengqondo. 
Umqondo waze wabuya lapho izibani zemoto zihlaba ebhodini 
lomgwaqo elibhalwe ukuthi Draycott. Yachezuka imoto yathatha 
umgwaqo ojikela ngakwesokudla obheke kwaBhekuzulu. 

Yahamba njalo imoto yaze yanqamula umzila wesitimela 
onqamula lapho ungakafiki kwaBhekuzulu. Yaqala ukungena 
esidididini semizi. Esitaladini sesithathu, endlini yesibili 
ngakwesokudla, kwakuyilapho ayeqashe khona uNguzunga. 
Waqala ukwehlisa ijubane lemoto uSokhela. Kuthe lapho 
esebange ngasekhoneni lesitaladi sesibili, thushu uNguzunga. 
Wezwa ngehutha lapho esethi uyadlula. Wama wayibukisisa le 
moto. Wabona ukuthi ingekabani. Wasondela kuyo. 

“Sawubona ndodana,” kubingelela uSokhela engaphakathi 
emotweni. 

“Siyabonana Thisha.” 

24 



“Ngaze nganenhlanhla ngakuthola kahle ndodana. Impela 
abakithi bahamba nami. Cha, ungethuki ndodana ngoba alukho 
olubi olwenzile. Kungakudidi ukungibona ngilapha ebusuku 
nokwenza. Okwamanje ngizocela ungene emotweni ukuze sixoxe 
kahle singaphazanyiswa lutho.” 

Aqale abe manqikanqika uNguzunga ukungena emotweni. 
Nokho agcine esengenile. 

“Ngaphambi kokuba ngiluqale udaba olungilethe lapha 
ndodana, ngithanda ukuthi sithi ukudeda kancane kule ndawo 
yikhona sizohleba kahle. Bangaze basibone abasaziyo bese 
besithwala ngamaqoma bayosotha kwabakhulu.” 

Nawo la mazwi kaSokhela ayenobunkondlo, amdida 
amqeda uNguzunga. Wayengasiqondi neze isenzo sikaSokhela. 
Kwakwala ngisho esethi uzama ukuhlanganisa amaphuzu 
athile engqondweni yakhe ngenhloso yokuthola okwakungase 
kumkhanyisele kodwa kuvele kungahlangani lutho. Kwakuzoze 
kuqashelwe izingede nje ngoba kwakwenzenjani? 

Isuke imoto, ijike ibuyele emgwaqeni wetiyela, ijikele 
ngakwesokudla ibheke ngaseNingizimu ezintabeni. Iphume 
impela emizini. Ithi ingasithela ezintabeni ayikhiphele eceleni 
komgwaqo uSokhela bese eyicisha. 

“Kuphephile lapha,” kusho uSokhela. 

Afunde kwezakhe uNguzunga ukuthi lukhulu eza nalo uthisha 
wakhe. Wathula nje wathi uzoke ezwe kahle ukuthi konakelephi 
kule ndoda. 

“Okokuqala nje ngicela ukuxolisa ngokukuhlupha ndodana 
ungalindele. Ngiyazi ukuthi bekufanele ngikwazise kuqala ukuthi 
ngizofika. Angibange ngisakwazi ukukwenza lokho ngenxa yesimo 
esithile nebengingenakusigwema. Ngibe sengiphoqeleka ukuba 
ngikuzume ngingasakwazisanga.” 

Athi ukuthula isikhashana uSokhela ngemuva kokuthemeleza 

25 



eswele amasu obusoka ayezomngena ngawo lo mfana. Ngaleso 
sikhathi uNguzunga wayeselangazelela ukuzwa ngembangela 
yokusuka kukathisha wonke phansi azohleba naye. Wayenakho 
futhi ukuzibuza ukuthi konje wayengubani yena ukuthi 
ubengagcina isifuba sephini lomphathi sikole. Ngokumazi 
kwakhe uSokhela wayengeyena umngani wabafundi. Impela 
kwakuyimpicabadala lena eyayenzeka. 

Wathemeleza uSokhela waze wafika enkingeni yakhe. 
Wayendlala ngobuciko obukhulu. Wase ecela uNguzunga ukuba 
amelekelele ngoba kuthe lapho ehlezi phansi edla amathambo 
engqondo, wathola ukuthi kwakunguyena kuphela owayengaba 
wusizo kule nkinga yakhe. Kusenjalo, wakhumbula uSokhela 
ukuthi wayephethe amathini kabhiya. Welula isandla wakhipha 
amathathu ebhokisaneni eligcina impahla emotweni. 

“Ngikuthengele nawa amanzi mfo kaNyakanyaka. Angazi 
noma uyafika yini kuwo?” kubuza uSokhela samuntu ongazi 
ukuthi uyindlamanzi yoqobo lo mfana. Engani phela uthisha 
uMhlongo wake wamxoxela ukuthi abafundi abaningi 
babemncoma uNguzunga bethi akezi esikoleni ephuzile nakuba 
wayezifela ngotshwala. 

Wake wathi ukunqikaza uNguzunga engavumi ukusamukela 
lesi sipho ayephiwa sona nguthisha wakhe. Phela wayesathi 
uzama ukubamba isimilo. Wakuphawula lokhu kungabaza 
uSokhela. Wezwakala esethi, “Khululeka mfana wami ungesabi. 
Sisobabili lapha, akekho osibonayo nosizwayo. Kukhiphe konke 
engqondweni yakho ukuthi nguthisha wakho lona okhuluma 
naye. Ngingumfowenu manje.” 

Hhawu, akhululeke ngempela uNguzunga. Nenxano lase 
lizinike amandla phezu kwakhe. Kwaconsa amathe. Umphimbo 
wase ukulungele kudala ukuzikholisa ngamanzi amponjwana. 

“Awu, washo entshweni sikhulu sami!” Washo ehleka 

26 



uNguzunga lapho emukela amathini kabhiya kuSokhela 
ekhanyiselwe wunyezi kalufifi. Iqale manje ukuncipha imibuzo 
engadingekile engqondweni. Hhawu, aqale naye uSokhela 
akhululeke. Phela wayesebona ukuthi yayisivumile impangele 
ukucosha amabele ize iyongena esifeni. Kakade zibanjwa 
kweziwudlayo. 

“Zinjalo-ke izinto ndodana. Ungibona nje angazi ukuthi 
ngizothathani ngiyihlanganise nani ukuze izinto zingihambele 
kahle.” Asho uSokhela ngezwi eligcwele umunyu nosizi. 
Kwakuseyiyona indlela yokumthambisa lo mfana. 

Wayekhuluma nje uSokhela uNguzunga wayezitika ethinini. 
Athi ukunambitha, ancincize, aphinde agalele ngamawala futhi 
ethinini. Athi angaligojela ithini lokuqala, adlulele kwelesibili 
ngokushesha. Alivule. Nalo alibethele lonke ekhanda. Elesithathu 
angaliqedi. Asule umlomo ngesandla. Athi ukubhodla maqede 
akhefuzele okomuntu obekade egijima. Luqale manje ukumhleba 
ulimi ukuthi useyafudumala. Ezwakale esethi, “Sikhulu sami, 
bakweqisele ubhekile laba bantu.” Athi ukuthula isikhashana 
uNguzunga samuntu odidiyela okuthile engqondweni bese ebuza. 
“Manje wena ngokwakho ubona ukuthi kwenziwe njani? Noma 
awukadeli yilo mlabalaba abakudlalela wona?” 

“Ngamanga lawo ndodana. Angikuthokozeli neze lokho. 
Yingakho ngisukumile ngazofuna usizo lapha kuwe. Ngiyasifuna 
lesi sikhundla. Ngisize mfana wami. Nakhu ngephucwa ifa lami 
yizihlakaniphi zakulo mhlaba.” 

“Ngiyakuzwa Sikhulu futhi ngiyakudabukela. Mina ngokwami 
angiboni bunzima kule nto.” Asho uNguzunga eqedela utshwala 
obebusele ethinini lesithathu. 

“Usho njalo ndodana?” 

“Impela Sikhulu. Mina ngibona ukuthi makagudluzwe lo 
muntu iphele indaba yakhe.” 

27 



Ethuke uSokhela ahlahle amehlo. Abheke uNguzunga. “U… 
uthini ndodana? Uthi makabulawe uMnguni?” 

“Usho khona. Kuyakwethusa yini lokho Sikhulu?” kubuza 
uNguzunga eqhiyama esihlalweni semoto, abheke uSokhela 
ebusweni. Wayengakhombisi uNguzunga ukuzisola ngalokhu 
ayekushilo. 

Asule ubuso ngesandla uSokhela. Aphinde acabange ukuthi lesi 
senzo sakhe sokungahambisani nokukhipha umphefumulo singase 
simphuthisele ngosizo. Kusenjalo kufike omunye umcabango 
othi mhlawumbe uma angase azikhalele kuNguzunga ngaleli su 
lakhe, lokho kungenza ukuba acabange elinye elingconywana. 
Kusesekuseni kakhulu ukuthi usengabulawa uMnguni. 

Ukuthula kukaSokhela kube sengathi usemaphusheni 
ajulile, kwadala ukuba uNguzunga awufunde umqondo wakhe. 
“Awukakawuphenduli njalo umbuzo wami Sikhulu.” 

Ethuke uSokhela. “E…hhayi ndodana, akukho lutho. Into 
nje ngukuthi…” Abindeke angabe esaqhubeka nafuna ukukusho 
uSokhela. 

“Nami angisho ukuthi lokhu engikushoyo 
sekungumgabagonsi. Khululeka nje ubeke owakho umbono uma 
kungukuthi uyesaba ukuthi sigudluzwe isitha sakho.” 

Athi ukwehla amaphaphu kuSokhela. Abone kodwa ukuthi 
unamawala lo mfana. Zisasuka nje ebhandeni usesho ezokubulala! 
Hhayi, ake kuzanywe enye indlela okungenani. Sekungabonakalake 
uma kungukuthi udaza inkani uMnguni akafuni ukujokola. 
Akubeke lokho uSokhela kuNguzunga. 

“Ngiyakuzwa Sikhulu. Unenhlanhla lo muntu wakho ngoba 
usenakho ukubekezelelwa.” 

“Akungoba ngimbekezelela ndodana. Kuphela nje ngifuna 
azizwele yena ukuthi kuyashisa bese ewubonga umsebenzi 
aphindele kwelakubo.” 

28 



Athule uNguzunga ahlaziye le nkulumo kaSokhela. Alwe nesu 
lokumelekelela kule nkinga abhekene nayo. Uthe esuka wayethi, 
“Mmm…! Luthanda ukuba bucayi lolu daba. Impela ludinga 
umqondo onzulu. Mina ngibona ukuthi unginike ithuba ngike 
ngiluhlaziye kahle lolu daba ngibone ukuthi lisu lini elingenziwa 
ukushenxisa lo mfokazi. Angithi usangithola kahle Sikhulu?” 

“Ngisakuthola kahle ndodana.” 

“Nakho-ke. Ngizothi ngingalithola isu bese ngikwazisa. Uma 
uliphasisa, ngizobe sengicupha zonke izinto zime ngomumo 
ukuze umsebenzi uhambe kahle. Ngizolucupha kahle ulwembu 
bese ngimela kude ngibukele impukane iyozixhoma kulo. 
Iyopaquza ize idele. Iyobona eyeza ngayo.” 

“Ngingajabula ndodana uma ungenze njalo. Uyobe ungizele 
isibili mfana wami. Mayelana nenkokhelo ungesabi. Angiyena 
umuntu obamba eyeka. Uyothi ungalithola isu bese ungazisa 
ukuthi uzofuna ukuba ngikuhlawule ngento engakanani.” 

“Kulungile Sikhulu, shiya konke ezandleni zami. 
NginguNguzunga omnyama mina, inkunzi emidwayidwa, 
eyathukutheliswa ngamanxeba yeqa iziziba ezingeqiwa 
onomlambo.” 

“Awu, washo mfana wami ngezwa sekuvuka usinga nakimi. 
Ake usho-ke ndodana, ngizokwazi kanjani ukuthi usulitholile isu 
ngoba akufanele nangengozi sibonakale sisobabili?” 

“Ungesabi Sikhulu, yizinto ezincane lezo. Besengishilo 
ukuthi linda mina wena. Kusukela manje awungazi, angikwazi. 
Ngiqedile-ke uma ngisho njalo. Dumisa imoto sigoduke. 
Uzongehlisa maqondana nesitaladi sasekhaya bese uyemuka.” 

Isuke imoto. Iphenduke ibone eze ngayo. Athi angehla 
uNguzunga emotweni, uSokhela amnike imali engamashumi 
amabili ompondo kanye nethini likabhiya azolala ngalo. 
Kwathokoza ukufa lokhu. Phela wayesephinde wakushaya 

29 



ngesithambisamphimbo uthisha wako. Kwahamba njalo 
kushayela phezulu kwaze kwayongena endlini. 

Ekufikeni kukaSokhela ekhaya, wafica uMaMhlongo ezihlalele 
endlini yokuphumula ebuka umabonakude. Wayesemlungisele 
nokudla wakubeka etafuleni. Akabonaze ayithi vu uSokhela 
indaba yokubonana noNguzunga. Wamane waziqondela ekudleni 
wadla. 

Wakubuka lokhu uMaMhlongo wangakuthakasela neze. 
Wezwakala esethi, “Baba, ingabe kuseyiyona njalo le nkinga 
yakho esidale ukuba umane unyamalale nje ngingazi ukuthi 
uyephi? Uyasuka lapho ulibala wukudla awungitsheli ukuthi 
uphumaphi?” 

“Khona uma ngingakutshelanga kunani? Konje ungangisiza 
ngani ngaphandle kokungibhedela?” Kugadla uSokhela 
ezixabanela nokudla engayishaye mkhuba le nto eshiwo 
nguMaMhlongo. 

UMaMhlongo wezwa umoya wakhe ushona phansi ngendlela 
emangalisayo. Wabheka phansi. Uthe esuka wayenyakaza 
kancane kusofa waphakamisa ikhanda wabuka umyeni wakhe 
ngqo ezinhlamvini zamehlo wathi, “Kodwa Baba, ibingasekho 
yini enye indlela obungase ungiphendule ngayo ngaphandle 
kokuthi ngiyabheda?” 

“Nanso-ke into eyimbangela yokuba ngingalokhu 
ngiqophisana nawe ngamazwi. Yilobu bulima bakho. Ngeke 
ngize ngichithe isikhathi sami ngokuphendulana nesilima.” 

“Yimina njalo ombiza ngesilima Baba?” 

“Kanti wena ucabanga ukuthi ngikhuluma nobani? 
Angithi sisobabili lapha endlini? Ukuba wawungesona isilima, 
wawungeke ushiywe yindoda, ikushiye nengane incamele 
ukushada nengane yesikole. Uyisehluleki esimbi wena. Ukube 
uhlakaniphile ngabe uyangibonga, ungikhothamele, ungikhonze 

30 



ngokukucosha kwami ushaywe wumhlaba.” 

Ngaleso sikhathi uMaMhlongo wezwa inhliziyo yakhe 
ishaya kancane. Wazibuza waziphandula ukuthi kanti kufanele 
amkhombise kanjani umyeni wakhe ukuthi naye unemizwa 
futhi uyacabanga. Akalona itshe lona elingacabangi nelimane 
lenze lokho elenziswa khona ngale kokuzilwela. Uma uSokhela 
emthuka ngale ndlela, ucabangani ngempela? Phela lo muntu 
akamazi qobo ukuthi uyini. Njalo nje uma embheka, uzibonela 
igogogo elingenamsebenzi. Wezwa kushisa izinyembezi 
emehlweni uMaMhlongo. Yamudla iminjunju yomphefumulo. 
Nokho wangazithambisa. Wezwakala esethi, “Impela angikwazi 
okunjena. Ngempela ngikwenzeni Baba? Ngikone ngaliphi? 
Ngokubuza kwami nje usungaze ungiphendule ngale ndlela?” 
Wabuza uMaMhlongo esechiphiza izinyembezi. 

“Ehhene. Nakho phela. Angithi ubuvele ufuna kona lokhu? 
Angikaze ngisibone isithutha somfazi esinjengawe mina. Kumanje 
nje awazi ukuthi kwenzenjani. Kulula kuwena ukuba ungitshele 
ukuthi mangikhohlwe yisikhundla sami. Unkosikazi ophila kahle 
ekhanda ngeke akhulume kanjalo nomyeni wakhe. Uyameseka 
kuyo yonke imizamo yakhe akhombise ukuzwelana naye 
ngezikhathi ezinzima. Wena uyefana nalezi zitha zami. Ingane 
yami ikhulelwe phambi kwakho wehluleka ukuthola ukuthi 
ikhuleliswe ngubani. Ngempela ungunkosikazi uma kwenzenjani 
wena?” 

“UNcamsile wayesezomdalula umnikazi womonakalo ukuba 
awumxoshanga wayohlala kwagogo wakhe eMandabeni. Nakhona 
lapho wathatha izinto ngesinxele. Awungilalelanga noma 
sengikuncenga, ngikubonisa ukuba uyinike isikhashana ingane 
ukuze ithole isibindi sokumdalula umngani wayo.” 

“Yehlukana nokungifundekela ngombhedo MaMhlongo! 
Ngizoze ngikubhambabule ngomshiza ufe nya mfazi ndini!” 

31 



“Kulungile Baba. Angithi awufuni ukuboniswa? 
Awuseyuphinde ungizwe ngikufundekela ngalolu daba. Kodwa 
ungakhohlwa ukuthi, insimba ibanjwa amagode ebolile. 
Uyowakhumbula amazwi ami ngolunye usuku. Ngiyadabuka 
nokho ukusho ukuthi kuyobe sekungaselula kimi ukukusiza.” 
Asho uMaMhlongo sezixoshana ezihlathini izinyembezi. 
Wasukuma waphephuka eyongena ekamelweni, wafike 
waziphonsa embhedeni. Samshikashika isilokozane inhliziyo 
ibuhlungu ngendlela emangalisayo. Kwaze kwalamula sona 
isiqhwaga sakwabuthongo. Walala obedonsi lwempisi waze 
waphaphama ekuseni esevuswa nguSokhela. 

32 



ISAHLUKO SESINE 

Kwedlula izinsukwana impela uSokhela elindele izwi 
elivela kuNguzunga limazisa ngesu ayeselicabangile. Ngenxa 
yokuqhubeka kwezinsuku kungekho mnyakazo owenzekayo, 
uSokhela waqala ukulahlekelwa yithemba ayesenalo. Wayesefana 
nomuntu olahliwe ngoba nasekhaya kwakhe kwase kumuncu 
yonke into kungasakhulunyiswana. Ayisaphathwa-ke eyasesikoleni 
ngoba abalingani bakhe base bemkhiphe inyumbazane, 
sebemqambe negama likaNdab’isenhloko. Wayesephila 
ngokuhlala equdule umlomo engakhulumisi muntu. 

Cha, izinto ziyashintsha bakithi. Zishintsha lokhu okukhexisa 
umlomo. Kwakuthi lapho ingqondo kaSokhela imdlalela 
isithombe sangosuku lokuqala efika lapha eBonokuhle, kuvele 
kuthi akahayize. Wafika sisaphenjwa isikole, besantulekile 
othisha. Bawa bevuka noChonco bephuma bengena namakolishi, 
benxenxa othisha ababengamathwasa onyaka wokugcina ukuba 
beze bazofundisa eBonokuhle uma sebeziphothulile izifundo 
zabo. Ngaleso sikhathi babengamathe nolimi benoChonco. 
NakuMseleku wayengaconsi phansi. 

Zahamba izinsuku. Ahamba amaviki. Yahamba iminyaka. 
Savuthwa isikole. Yashintsha nempilo. Kwaqala manje 
ukuphambana ngemibono. Baqina ubutha phakathi kwakhe 
noThish’omkhulu uChonco. Baqina nakumhloli omkhulu. 
Kwacacela ngisho nengane encane ukuthi kuyanyathelwana lapha 
emsebenzini. Othisha abasha nabo bakhombisa ukumexwaya. 
Lapho esondela kubona, kube sengathi uyabanukela. 
Laqhubeka leli ququ elabe lingumsanka ongelapheki kumfo 
kaSokhela. Lakhonya ngisho sekuvuleka izikhundla eziphezulu. 
Kwacaca ukuthi nakuzona usesetshenzelwa yizikhwepha. 
Nokho iqaqa lalingazizwa ukunuka lapha kumfo kaMahlobo. 
Yena wayezibonela umhlaba uyihlane elingenalo iqiniso. 

33 



Wawuyindilinga engenasiqalo nasiphetho. 

Lokhu kunganambithisiseki kukaSokhela kwabanye 
othisha, kwayishintsha kwayiqeda inhliziyo yakhe. Wayemane 
agqamuke amalangabi nje kungonakele lutho. Wayengazi 
ukuthi ukwehluleka kwakhe ukuzibeka phansi, yikhona okwabe 
kuyisichitho esingasukumi phansi kuyena. Wayengazi ukuthi 
ukuba sesikhundleni esiphakeme kudinga intobeko nokuhlonipha 
abanye abantu. Wayengazi ukuthi ukuphumelela kwezinhloso 
zomholi kusemseni walabo abaholayo. Yena wayezibona ngaso 
sonke isikhathi engumakhonya kukho konke. Engani phela 
wayephethe! Kuyena sasingekho isidingo sokuzwelana nabanye 
abantu. Sasingekho isidingo sokungena ezicathulweni zabanye 
abantu. Sasingekho isidingo sokulalela imiqondo yabanye 
abantu. Ubuholi kuyena babuchaza ukuba yigagu lokukhuluma, 
uqhakambise isikhundla sakho. 

Suku lumbe ekuseni ezihlalele ehhovisi lakhe uSokhela ethatha 
ebeka ngenhliziyo, kwangena uthisha uZuma ezothatha ibhuku 
lokusayina. UMnguni wayethe abolithatha ayoligcina ehhovisi 
ayesenikwe lona njengoba wayeseyisekela lakhe lesikhashana. 
Lokhu wayekwenze ngakho belu ukuzama ukugwema uSokhela. 
Othisha base bekhononda ngokuthi abasenakuphumelela bona 
ukulokhu bekhothamelana nomuntu ozihlanyisayo lapho 
bezosayina. 

Kwabe akayiphathanga eyebhuku uZuma. Wanele walibuza 
nje, yavele yemuka naye into kaSokhela. “Wazobuza ibhuku lapha 
kimi, ngingumabhalane yini? Mhlawumbe ungibona ngilibelethe 
emhlane? Uma kunjalo, awulithathi ngani wehlukane nami?” 

Wamane wakhexa umlomo uZuma lapho ezwa impendulo 
enjenga lena. Khona wayekulindele ukumthola engeneme lo 
muntu kodwa hhayi ngale ndlela. Uma ephendula ngale ndlela 
wayeqondeni ngempela ngoba ibhuku lalihlala ehhovisi lakhe? 
Wake wafikelwa nawumbuzo wokuthi, uthi wayesaphila kahle lo 

34 



muntu noma wayesegula? Leyo mibuzo yanqwabelana ekhanda 
likaZuma kodwa yagcina ingaphendulwanga muntu. 

“Musa ukusakaza umbombo wena! Ngibuza ukuthi 
ngingumabhalane yini mina? Wenza sengathi uzofuna ibhuku 
kanti uthunywe yilo yihlo omvunayo ukuba uzongifakela isichitho 
lapha ehhovisi lami ngoba ningasangifuni lapha esikoleni? 
Nishwebile-ke ngoba ngeke nikubone lokho. Angihambi neze. 
Ngakhile lapha futhi ngingowendawo. Ngizonidelisa. Niyoze 
ningixhawule bathakathi ndini!” 

“Hhayi bo! Ake uziphathe kahle we ndoda! Uthi uyazizwa nje 
ukuthi uyangethuka?” Asho ngezwi eliphakeme manje uZuma. 

“Uthini? Ngiyakwethuka? Akuwena yini oweseka lo 
mqhamuka onguyihlo ukuba uzohlwitha isikhundla sami?” 

“Habe! Nansi ingulube inginonela bo! Usaphikelela 
nokungethuka uthi uThish’omkhulu ungubaba?” kubuza uZuma 
ezama ukuzithiba olakeni olwase lumgubuzela. Wayesekubona 
kuseduze ukungqimuza lo muntu ngesibhakela. 

“Ngithi nishwebile bathakathi ndini! Ngeke ingenze lutho 
le mishana yenu. Niyakhohlwa ukuthi kayimbiwa ndawonye. 
Kushiyana ukwenza. Awumane nje uthi ungezwa kuthi phatha 
isikole bese uyasukeleka uthwala ikhanda uzohlwitha esikanoma 
ubani njengalokhu nenzile nina. Futhi-ke kufanele nazi ukuthi 
umuntu nomuntu kufanele ayophatha kwelakubo. Iyangidina 
mina le ndaba yokubaleka kwenu kwelakini sibe singazi ukuthi 
nixoshwa yini khona. Niyasuka lapho nisibangisa izikhundla 
endaweni yakithi. Mhlawumbe nixoshwa yilobu buthakathi 
eniyibona. Kuyaziwa-ke ukuthi abekho abantu abangabekezelela 
abathakathi.” Washo uSokhela waze walandula nangezandla. 
Wasukuma esihlalweni ayehlezi kuso. “Nawe-ke uthwala leli 
khanda lakho eliyisikela uzongithakatha ngibhekile!” 

Kumphelele manje ukubekezela uZuma. “Wena wawucabanga 

35 



ukuthi ungaphatha isikole uyisiduphunga esinje? Sengikhathele 
nguwena mina. Ngizothi ngisuka ngibe ngikuvuthuza 
ngesibhakela ngikumpompe wonke lo phalafini ogcwele lapha 
kulesi siwuhluza sekhanda elitshekile. Angazi ukuthi bashonaphi 
ubuchopho lapha kuwe. Selokhu ngazalwa angikaze ngimbone 
umuntu ocabanga ngamahewu mina. Ngiqala ngawe futhi 
ngiyoze ngife ngingakamboni omunye,” kuchaza uZuma 
ngokufutheka okukhulu. 

Kwabe akakushongo lokho uZuma kuSokhela. Uthe esuka 
umfo kaSokhela, wayehlwitha ibhuku lokusayina ekhabetheni 
wanikela kuZuma. “Uvuthuze bani? Ngizokupitshiza njengezenze 
mina! Ungizwa kahle mthakathi ndini? Niyisebenzisa kabi le 
mithi yenu ngoba inidida amakhanda! Ngizokumuhluza khona 
manje mina kungabikho nja ekulamulelayo.” Asho uSokhela 
emjikijela ngebhuku emehlweni. “Thatha leli bhuku wehlukane 
na…” 

Akaligwinyanga lelo uSokhela kumfo kaNxamalala. 
Njengonyazi wayidedela impama uZuma engalindele uSokhela, 
yagcwala ubuso. Yaqhumisa okwesibhamu kwamnyama 
emehlweni, kwagqamuka izinkanyezi endodeni. Wadiyazela 
uSokhela waze wayobambelela ngezandla etafuleni. Kwasuka 
esikhulu isidumo bebambana, kungongaphansi nongaphezulu. 
Zibheke phezulu izihlalo, kugumbukuqele itafula. Kube nzima 
impela. Amasudi amadoda agcwale uthuli. Ayashukana. Yileyo 
ikhipha amangwevu, ifuna ukukhipha enye inkani. Kuthi 
lapho enye ihlala enye ngobhongwane, kanjalo nalena ehlalwa 
ngobhongwane iziphindisele ngawo. Ayikho evuma ukugoba 
uphondo. Adelisane impela nje. Adedelane. Ame ngezinyawo 
abukane emehlweni ehefuzela enjalo nje. Lugqibelane futhi 
ulaka kuZuma. Agxume ahlale izithonto phezu kukaSokhela. 
Babambane, badudulane, baxhimfane ngezibhakela. 

Kolokhu kwase kuthanda ukucaca ukuthi lugoba ngakuphi 

36 



uphondo. USokhela wayesethanda ukukhathala kwazise ukuthi 
nomkhaba wawungazibekile phansi. Ngaleyo ndlela iphika lase 
limncisha umoya. Lapho-ke uZuma wayesekhipha amangwevu, 
edlalisa izinyawo wena owabona umshayisibhakela eseringini. 
Kwakuthi lapho ethi uzama ukumbamba uSokhela, amane 
aphume ngaphansi kwekhwapha uZuma kwazise phela ukuthi 
wayenomzinjana olula. Ezwe ngazo izimvula zezibhakela 
zimnamathela ebusweni uSokhela. Zazimnetha ingcaca. 

Kuthe makhathaleni bangena bephangelana abanye othisha 
ehhovisi likaSokhela bedonswa wumsindo wabalwayo. 

“Kahleni bo! Musani ukulwa madoda!” kukhuza uthisha 
uMhlongo elamula. “Kwenzenjani? Nibangani Nxamalala 
ninoSibali?” Babebizana ngosibali oMhlongo noSokhela ngoba 
uSokhela wayethethe uMaMhlongo. 

“Akuyona le ngulube engisukele? Namanje ngisasho ukuthi 
yibhadi leli,” kuphendula uZuma ethintitha uthuli olwase 
lunamathele esudini lakhe likanokusho. 

“Niyamuzwa-ke ukuthi uthini? Angithi niyamuzwa ukuthi 
ungibiza ngengulube? Ungisukele ngizihlalele lapha ehhovisi lami 
wangibiza ngento engenabuchopho necabanga ngophalafini. 
Vele mina nginegazi elimuncu lapha esikoleni. Bonke abantu 
bayangizonda kodwa isizathu angisazi. Kwasabona abazi ukuthi 
bangizondelani. Bangiqale ngezikhundla bazithatha, manje 
sebeyangethuka.” 

Wabalisa njalo uSokhela amehlo ecweba izinyembezi. 
Nomlomo wase uqala ukuba yimbomothi, usuyindunduma 
nje. Labahlaba othisha leli gama lokuzondwa. Bake bathula 
isikhashana bangaphawula. 

“Khuluma iqiniso wena, musa ukuphoshoza amanga ngoba 
ngizoze ngikuphinde ngempama khona manje! Akuwena kanti 
ongibize ngomthakathi ozokufakela isichitho engisiphathiswe 

37 



nguThish’omkhulu, ubaba wami ngimvunayo? Usugaba 
ngokukhala manje?” 

“Ngisaphinda futhi ngithi niyangizonda nina,” kusho 
uSokhela esula izinyembezi ngesandla. Bayizibe inkulumo 
kaSokhela othisha. 

“Hhayi madoda, musani ukulwa. Selokhu nginilalele 
nikhuluma, angisitholi isizathu esiqinile nesidale le ngxabano 
ephakathi kwenu. Ayikho ngempela le nto eniyibangayo. 
Seningaze nibambane impela nje ngeze?” kupholisa uMazibuko. 

“Bengingeke ngizihluphe ngalesi sidwedwe ukuba 
bekungekhona ukuthi bengizolanda leli bhuku. Ake nibheke 
manje ukuthi sengicishe ngabulala isiduphunga seNkosi.” Asho 
efola uZuma ecosha ibhuku elase lintudlana laphaya phansi. 
Aphume. 

“Niyamuzwa-ke ukuthi usaqhubeka nokungeyisa ngizithulele? 
Kanti lo muntu ungifunani ngempela? Kusasa nizongibona 
nginjengomuntu omubi uma ngimklinya lo sathane aze afe.” 

“Musa mkhwenyana. Xola bo! Eyamadoda iyashesha 
ukudlula,” kuncenga okaNjomane. Baxolise bonke othisha 
baphume bamshiye. 

UZuma wahamba wayobikela uMnguni ngokuxabana kwabo 
noSokhela. UMnguni wameluleka ngokuthi angabomnaka 
uSokhela ngoba sengathi ikhanda lakhe lalinokuphithana 
okuthile. Yena wayengasamshayi mkhuba ngoba kakade 
wayengazelanga uSokhela lapha esikoleni. Wayezele umsebenzi 
kwaphela nje. 

USokhela wasala yedwa ehhovisi lakhe esula izinyembezi 
ngesandla. “Impela ngiyahlupheka kulesi sikole. Akekho umuntu 
ohlupheka njengami. Kodwa-ke ukuthi ngingahluphekiswa 
yimiduka ngale ndlela, ngeke! Ngithi ngeke kwenzeke 
lokho! Bobabili laba bantu ngibafuna behambile, ngimfunge 

38 



uMafungwase wakwethu!” 

Wayefunga nje uSokhela, wayesemi ngezinyawo. 
Kwakungasavumi nokuba ahlale phansi. “Yimina lo?” ezishaya 
isifuba ngesandla, “osevele asakazwe ngempama kalula kanjalo 
nje kungabi ndaba zalutho? Phela eqinisweni lilonke ukuba 
abangenanga oMhlongo ngabe kukhulunywa ezinye manje. 
Ubezongiqeda nya lo mfana. Eyi, iyashaya le mbongolo bo! 
Ungayibuka uyeye ngoba nakhu iswelekile emzimbeni kanti 
uyazikhohlisa. Akumandla kule nto, yinyathi uqobo lwayo!” 

Lwaqhubeka usuku ethukuthele engqangqazela uSokhela. 
Bheka-ke ngoba nezifundo ayezifundisa wayezinikwe nguyena 
uZuma. Kwasalokho kukodwa nje kwakudale inzondo enkulu 
ngoZuma. 

Ngokuphuma kwesikole uSokhela wafica incwadi phezu 
kwesihlalo semoto yakhe. Wayithatha wayivula wayifunda. 

Thisha 

Ngicela ukuthi sibonane namuhla kusihlwa ngehora lesikhombisa. 
Sizobonanela ehhotela iDrakensberg Sun ukuze siphethe inkulumo 

yethu yokuhambisa inyoni leyo. 

Yimina 

UNguzunga omnyama. 

Eseyifundile incwadi uSokhela, wazizwa esemkhulu 
ngendlela emangalisayo. Wafisa sengathi ngabe sekuyilona 
ihora lesikhombisa ukuze ezwe kahle ukuthi lisu lini leli 
eza nalo lo mfana. Wayithinta inkabi yakwabo, iVolkswagen 
endala eyayimbala kawusaqondakali ngenxa yezinhlobonhlobo 
zopende eyayipendwe ngabo. Yavuma. Wayizamulisa. Yaphuma 
emagcekeni esikole yaqonda ekhaya. Wayenokuthokoza emoyeni. 
Wayeze ahlabelele ingoma engayi ndawo ngekhwelo. 

39 



Ngehora lesithupha ntambama, uSokhela wayikhipha imoto 

ekhaya. Yabubula njalo ibheke khona ehhotela 
elalingasezintabeni zoKhahlamba. Wayesheshe wasuka ekhaya 
ukuze afike kuqala kunoNguzunga ehhotela. Wayengazimisele 
nakancane nje ukumephula umoya lo mfana. 

Wathi angafika ehhotela uSokhela, wathenga isiphuzo 
esibandayo ayezozilibazisa ngaso esalinde uNguzunga. 
Nokho akuphelanga isikhathi eside elindile, wangena umfo 

kaNyakanyaka. Babingelelana, baxhawulana. 

“Ufike nini Sikhulu?” 

“Akusikhathi esingakanani ngifikile ndodana.” Azithelele 
isiphuzo uSokhela bese ethelela noNguzunga. “Ake wehlise 
udenda mfana wami, ngisayokufunela isiphuzo sakho 
osithandayo.” 

Asukume uSokhela aqonde enkantini ayothenga amathini 
kabhiya. Asale ehleka yedwa uNguzunga. “He-he-he! Uyinsizwa 
Nguzunga. Uma kuqhamuka wena kutatazela izifundiswa. 
Ngangingazi ukuthi ngezinye izinsuku ngiyoke ngibe ngumngani 
wezicwicwicwi. OSokhela laba ungababona bedishazela 
nemikhaba engangezintaba ucabange ukuthi badla kahle kanti 
uyazikhohlisa. Imikhaba ibikizela mahhala nje, badlala amanye 
amadoda. Mfundoni lena ehluleka ukubasiza ekuxazululeni 
izinkinga zabo? Bheka nje uSokhela uhluleka ukubhekana 
nomuntu omephuca iqatha emlonyeni. Uncamele ukuyokwethula 
isifuba sakhe enganeni yesikole kunokuba azixazululele inkinga 
yakhe. Ukuba uyazi ukuthi le mali azongikhokhela ngayo 
ngifuna ukwenzani ngayo, ubengeke azihluphe ngokungiqasha. 
Mhla iyohlala obala le nduku engimthukusele yona emqubeni, 
uyoquleka aphaphame esibhedlela uma kungekhona ukuthi 
uyomelwa yinhliziyo. Kusemhlabeni lapha. Ifa leziwula lidliwa 
yizihlakaniphi. Ngeke ngiluzwe yinto engizwa kahle ukuthi 

40 



ngiyazifela ngayo ibe ikhona indlela engingathola ngayo imali 
yokuyikhokhela. Imali ebengiyithola ngempahla yokwebiwa, 
ivele yaphela njengamanzi esha edamini. Kodwa ngisazoqhubeka 
nokuphanga izimpahla emizini engiyibonayo ukuthi ngeke kube 
yingozi ukungena kuyo ebusuku. Mhlawumbe ngingawathola 
futhi amasentshana ngokudayisa izimpahla engizobe ngizithole 
lapho. Ngiyidinga kakhulu imali!” 

Ngemuva kwemizuzu emibili ehambile uSokhela, wabuya 
neshumi lonke lamathini kabhiya. Kwathi lapho esebange 
emnyango walapho okwakuhlezi khona uNguzunga, wezwa 
izwi limmemeza. Wathi ethi uyaphenduka, wabona ikhehla 
elaligqoke izimbadada ezenziwe ngethayi lemoto liphethe isigqoko 
sikathekwane ngesandla. 

“Ngaze nganenhlanhla ndodana. Besengijiyelwe ukuthi 
ngizokwenzenjani njengoba sekuhlwile nje. Ngisuke ngalibala 
kwandodakazi ngalena ezintabeni. Ngithe ngiqambe ngiyafika 
lapha ngathola ukuthi selingishiyile ibhasi ebekade lilethe 
abasebenzi balapha ehhotela. Sonke lesi sikhathi bengizula 
nje lapha ngingasazi ukuthi ngizokwenzenjani. Nakho-ke 
ngenhlanhla sengibona inqola yakho lapha ngaphandle. 
Sengikuqalaze ihhotela lonke njengoba sengithuka ngizithela 
phezu kwakho nje,” kusho ikhehla lejazi lilula isandla lizoxhawula 
uSokhela. 

Wavele woma wuvalo uSokhela. Phela leli khehla labe lazana 
nomkhulu wakhe uSikhumbasebhubesi esaphila. Kwavele 
kwamkhanyela ukuthi umhlangano wabo noNguzunga 
wawusubhuntshile ngenxa yaleli khehla. Lalimkhonze kakhulu 
futhi lithanda nokumvakashela. Wabe azi kahle ukuthi njengoba 
limnamathele kangaka nje, lalingeke lisavuma ukumdedela ukuba 
axoxe noNguzunga. Nangaphandle kwalokho, kwakungafanele 
ukuba abonwe ngabantu abamaziyo exoxa nomfana wesikole 
ebusuku. 

41 



“Ngangilokhu ngithi ngizofika ekhaya ndodana ngizokuzwa 
kahle ngalo Thish’omkhulu okuthiwa ufikile. Nakho-ke 
sengibanjwa ngumsebenzi ngangabe ngisalithola ithuba.” Lisho 
ikhehla lisineke maqede kuvele ugqinsi lwezisini ezimnyama. 

“Kunjalo Baba. Nathi sathuka uma sesibona kutheleka indoda 
esingayazi nokwakuthiwa izothatha izintambo zokuphatha 
isikole,” kusho uSokhela ebakaza nje engasazi nokuthi uzombikela 
kanjani uNguzunga ukuthi izinto ziyabheda. Yena wayehlezi 
emlindele engazi ukuthi kwakwenzenjani. 

“Kanti ndodana, uChonco akabatshelanga yini ukuthi 
wahamba egcobe wena ukuba uthathe izintambo? Akanazwi yini 
kulesi sikhundla asekuso manje?” 

“Indaba kaChonco iyaxaka Baba. Kwaba wukuthola isikhundla 
wahamba wangabheka emuva.” 

“Ngumhlola phela lowo ndodana,” kusho ikhehla lejazi 
lifongqa isigqoko salo. 

“Abanye abantu abamcabangeli omunye umuntu. 
Bazicabangela bona kuphela. Uma kulunge ezabo izinto, ababe 
besazihlupha ngabanye abantu. Kwala ngisho kunguwena 
obasizile ukuze bazithole lezi zinto ase benazo, bavele 
bakukhohlwe uma sebezitholile.” 

“Kazi konakalaphi kulo mfana wakwaChonco ngoba ngangithi 
unomqondo okhaliphile nje?” 

“Mhlawumbe wadizelwa Baba. Uyisikhohlakali esiphindwe 
kalishumi uMnguni. Ayikho into ongayethemba kuye.” 

“Mina ngithi ndodana, yima isibindi. Sizobuyela kuwena 
lesi sikhundla. Ngizoxoxa namadoda emhlanganweni wabalimi, 
kubhukulwe, ahambe lo muntu. Njengezakhamizi sinelungelo 
lokuzikhethela umuntu esimethembayo nesimaziyo.” 

Besaxoxa oSokhela nekhehla lejazi, thushu uNguzunga 
emnyango eqalaza uSokhela. Wayesedidekile ngenxa yokuthi 

42 



wayesemlinde isikhathi eside engabuyi. Wavele wazifundela 
kwezakhe uNguzunga ukuthi konakele. Akavalelisanga, wavele 
washaya utshani. 

USokhela waphatheka kabi kakhulu ngenxa yokuthi akabange 
esalithola ithuba lokumchazela ukuthi kwakwenzenjani. 
Waphinde wakhathazwa ngukuthi wayezohamba ngani 
uNguzunga ebusuku kanti yena wayezimisele ukumhambisa uma 
sebeqedile ukuxoxa. 

Ikhehla lejazi aliqaphelanga lutho. Lalizikhulumela nje 
linganake lutho. Kwaze kwalamula yena uSokhela ngokuthi athi 
kungcono ukuba kuhanjwe. Nangempela baphuma ehhotela 
oSokhela nekhehla lejazi baqonda emotweni, wayishaya yazula 
uSokhela yaqonda ekhaya. 

Ngosuku olulandelayo uSokhela waphinde wathola incwadi 
esikoleni eyayivela kuNguzunga ecela ukuba babonane. Kulokhu 
babezobonanela kwaBhekuzulu ngehora lesishiyagalolunye 
kusihlwa. Lwehla uvalo kuSokhela. Labuya ithemba elase 
lishabalele ngenxa yesehlakalo esasimehlele ngayizolo. Nasekhaya 
wafika engasenaso isinqe. Wayephokophele ukuyozwa ngeqhinga 
likaNguzunga. Wamane waphoxwa yisona isikhathi ngokutotoba 
kwaso. 

Ngehora lesishiyagalombili, wayikhipha imoto uSokhela 
yaqonda khona kwaBhekuzulu. Wamfica uNguzunga kuleyo 
ndawo amthola kuyo ekuqaleni. Washo phezulu uNguzunga 
maqede yajika imoto yaphindela emgwaqeni wetiyela. Yahamba 
yaze yayopaka ezintabeni lapho yayipake khona ngesikhathi 
esingaphambili. 

Indaba yaqalwa nguyena uNguzunga ekhulula uSokhela 
ngokubhuntsha komhlangano wabo ngosuku olwedlule. Naye 
uSokhela waxolisa kakhulu ngaleso simo. Wabe esethula amathini 

43 



kabhiya kuNguzunga. Wamchazela ukuthi kwakuyilawo ayekade 
eyomthengela wona ngesikhathi eze ebonana nekhehla lejazi. 

“Usebenzile Sikhulu. Izindaba ezinjenga lezi azithamundwa 
bume. Zidinga ukuhlalelwa phansi. Obabamkhulu 
babezithamunda ngamagudu kanti thina sizithamunda sizetshise 
ngotshwala. “ Asho evula ithini likabhiya uNguzunga eliphisela 
lonke emlonyeni. 

“Woza nazo-ke ndodana ngizwe. Lithini isu olicabangile?” 

“Mina Sikhulu ngibone kungcono ukuba ahlushwe lo muntu 
aze akubone kukuhle ukuhamba.” 

“Ngiyakuzwa ndodana, kodwa angikacacelwa ukuthi 
uzohlushwa ngayiphi indlela.” 

“Yizinto ezincane lezo Sikhulu. Laphaya esikoleni kukhona 
idlanzana labafana elinganelisekile yindlela aliphethe ngayo 
uThish’omkhulu. Laba bafana bathi uThish’omkhulu 
wababhadama behabula umthunzi wezinkukhu wase ebajezisa 
ngesikhulu isihluku lesi. Okwabadina kakhulu ngukuthi 
akagcinanga ngokubebula ezinqeni ngemvubu kodwa waphinde 
wababhala ohlwini lwabangaxoshwa noma yinini. Okuchaza 
ukuthi uma beke baphazama futhi bayoxoshwa nokuxoshwa. 
Nabanye-ke abafundi bakhala ngokuthi bagqilazekile ngoba 
abavunyelwe ukuhamba noma ngasiphi isikhathi ukuya 
edolobheni. Uma bezohamba kufanele balinde isikhathi 
sokuvulwa kwamasango. Kwasamaphoyisa asesangweni anonya 
olumangalisayo. Awavumeli muntu ongenaso isigqebhezana 
sesikole ukuba aphume noma angene. Ngibe sengibona kungaba 
ngumqondo omuhle ukumxosha ngabo labo bafundi lo 
muntu. Lokho kuzomenza angasoli nakancane nje ukuthi nawe 
uyathinteka kule nto.” Asho efola uNguzunga evula elinye ithini. 

“Ngiyakuzwa ndodana, kodwa angizwisisi ukuthi 
uzobasebenzisa kanjani labo bafundi.” 

44 



“Kulula lokho Sikhulu. Ngizothinta uMkhandlu Omele 
Abafundi esikoleni. Wona uzobiza umhlangano ophuthumayo. 
Kulapho-ke bezokhuluma khona abafundi abanezinkinga. Lolu 
olunye uquqaba siyomane silubambe ngengqondo nje lugcine 
selusivumela. Kuyobe sekumshele njalo uThish’omkhulu.” Washo 
wafola futhi uNguzunga wampempeshela ethinini. 

Ajuluke ubala uSokhela, asule umjuluko ngesandla. 

“Kukuwe-ke Sikhulu ukuthi uyaliphasisa leli su noma 
uyalichitha. Ukwedlula lapho uzoshiya konke ezandleni zami 
ngibone ukuthi ngiwuqhuba kanjani lo msebenzi.” 

“Ngiswele amazwi okubonga ubudoda bakho mfana wami. 
Uyindoda isibili mfo kaNyakanyaka. Angiliboni iphutha kuleli 

su.” 

“Kuhle-ke uma uhambisana nalo, Sikhulu.” 

“Uthini-ke ngenhlawulo yalo msebenzi ndodana? Ungibulala 

kangakanani?” kubuza uSokhela ehlekahleka sakuzincengela. 

“Cha, ungesabi Sikhulu sami, akukubi kakhulu. Khululeka nje 
wena….” 

“Kahle ndodana. Ngizokhululeka kanjani ngibe nginesikweletu 
engingazi ukuthi singakanani?” 

“Musa ukungihlala emadevini Sikhulu. Bengisazokutshela 

ukuthi ngizodinga malini uma sengiwenzile lo msebenzi.” 

“Ngikulalele njalo ndodana, qhubeka.” 

“Ngizodinga imali eyizinkulungwane ezimbili, namakhulu 

amahlanu amarandi.” Asho umfo kaNyakanyaka kuthule umoya. 

“Hawu ndodana! Imali engaka pho! Cha, ngeke phela. 
Ngiyabulawa manje. Ungiklinya impela nje. Kanti kuyaliwa yini 
ndodana?” 

“Nakho-ke,” kusho uNguzunga ephulula imbungculu 
yekhanda lakhe. 

45 



“Uthi kodwa ungeze wehla kancane ndodana?” kubuza 
uSokhela esehlahle amehlo okwenkunzi izohlatshwa. 

“Phela Sikhulu ubokhumbula ukuthi akuwona umsebenzi 
omncane lona. Uma ngike ngaphazama nje ngiyofela ejele. Wena 
kufanele ubonge ukuthi ngikubize imali encane. Yicala elibomvu 
ukuphoqa umuntu ukuba ashiye isikhundla sakhe emsebenzini.” 

“Ndodana, ungasho kanjani ukuthi yimali encane lena? 
Izinkulungwane ezimbili, namakhulu amahlanu amarandi 
pho? Ake ucabange kahle ndodana. Ngiyakucela mfana wami. 
Iyangisinda le mali. Phela asizukumbulala lo muntu. Yimali 
yokukhipha umphefumulo lena oyishoyo,” kuncenga uSokhela. 

“Umthetho wenu nina bothisha niyathanda ukwenzelwa izinto 
mahhala. Angazi ukuthi naba njani. Uma umuntu eke waphatha 
indaba yemali usuke esenethuke waqeda. Ake ubheke nje ukuthi 
ukhaliswa yimali encane kanjani. Khona manje ungitshela ukuthi 
le madlana, yimali yokubulala umuntu. Akekho umuntu owake 
wabulawa ngemali encane kangaka. Kuyimali eshisiwe ukubulala 
umuntu. Akuwona amankinati lawa owacabangayo. Sengiqala 
ukungabaza ukuthi uhlupheke ngempela. Uthi uhlupheke 
ngempela nje Sikhulu?” Wabuza uNguzunga ebheke ngakuthisha 
wakhe. 

“Ungawubuza kanjani lowo mbuzo ndodana ube wazi kahle 
ukuthi ngikhathazekile?” 

“Uyathanda ukubona uThish’omkhulu ehambile?” 

“Nansi imihlola bo! Angithi kumanje nje siphezu kwecebo 
lokumhambisa? Uqondeni ngempela ngokungibuza lowo 
mbuzo?” 

“Uma ufuna ngikwenzele umsebenzi wakho ngendlela 
ezokugculisa, ngicela ukuthi sizwane kahle. Wena hamba 
uyongilungisela imali leyo kube kuphela. Musa ukufuna 
ukuthi size sifike lapho esizohlulana khona. Uzoyikhokha 

46 



ngamanconzunconzu ize iphelele. Ukhumbule njalo ukuthi 
akekho umuntu ongavuma ukukhokhelwa ngale ndlela. Nami 
ngikwenza lokhu ngoba ngikucabangela njengomuntu engimaziyo 
nonguthisha wami.” Washo uNguzunga kwabonakala ukuthi 
akancenge lutho. 

Wake wathula uSokhela kubonakala ukuthi ingqondo 
imshiyile. Kwacaca ukuthi ukuzikhalela kwakhe kulo mfana 
kwakungehlukile nokuzibetha ngendlebe etsheni. Wayengavumi 
nakancane uNguzunga ukugudluka esinqumweni ayesesithathile. 
Wamfikela umqondo wokuthi ngoba vele wayehluphekile, 
kwakungcono khona ukuba asale esevuma ukuyithobela intando 
yalo mfana. Inqobo nje uma ezosizakala. 

“Kulungile-ke, ngiyavuma ukukhokha ngamanconzunconzu.” 

“Nakho-ke engikuzwayo. Sizozwana-ke manje Sikhulu. 
Ngizothi nje sekuphelile ebengikuphathele kona okwanamhlanje. 
Uze ungakhohlwa njalo ukuthi mina nawe asisazani. Yimina njalo 

engizode ngikwazisa ukuthi kuqhubekani.” 

“Ngiyabonga kakhulu ndodana. Ume njalo mfana wami.” 

Ayidumise imoto uSokhela maqede isuke iphindele lapho 
emthathe khona uNguzunga. Athi angehla emotweni uNguzunga, 
ayiphendule uSokhela iphikelele eLoskop. 

“Kudela owaziyo ukuthi zizomtinyela kanjani izinyosi 
uMnguni. Ukuba uyazi ukuthi itshe limi ngothi nkombose 
kababa, ubezobopha imithwalo yakhe khona manje agoduke. 
Kunento engayiphawula kulo mfana. Awumfuni nakumfuna 
ukuthi uyinkunzi yesigelekeqe, umakadebona uqobo. Ngulova 
lowaya. Amehlo akhe ahlala evutha umlilo. Ahlaba njengemisebe 
yelanga lasentwasahlobo. Unesithunzi esesabekayo enjalo nje. 
Kodwa phela kuthiwa izigelekeqe lezi ziphilela ukudla zonke 
izibiba ezikhona emhlabeni. Zizigquma ngezintelezi ezithakwe 
namafutha emamba. Ngubani-ke ongamelana nabantu abanjalo 

47 



ngaphansi komthunzi welanga? 

“Eyi, ngicishe ngaluchitha uphoko ngingaqondanga. 
Besengijiyelwe nje ukuthi ngizomthambisa ngaliphi lo mfana. 
Ukuba ngike ngayiphikelela le ndaba yokwehliselwa imali, 
angingabazi ukuthi ubezongiduba. Zinjalo phela izigebengu, 
azinasikhathi sabantu ababamba beyeka. Zisebenza imali. 
Bengizobe ngifile-ke ngoba lo mfana ubezohamba nesifuba sami 
ayosenekela izwe. Lokho bekuzomvusa uMnguni bese egadla 
kuqala. Uyolala kahle uNguzunga namuhla. Buningi lo butshwala 
engimthengele bona.” 

Wathi efika ekhaya uSokhela wathola ukuthi uMaMhlongo 
uselele. Wasebenzisa ukhiye wakhe ukungena endlini. Wathi 
angaqeda ukudla, walala. 

48 



ISAHLUKO SESIHLANU 

UMnguni wayeyindoda eyayizimisele kakhulu ezintweni 
ayezihlelele zona empilweni ukuba azenze. Wayengathandi 
ukuthula nje asonge izandla, abukele isimo sizigcagcazela 
ezinhlosweni zakhe. Wayethanda ukuthi ngaso sonke isikhathi 
anamathele ekuphumeleliseni amaphupho akhe noma ngabe 
isimo sasiphikisana naye kangakanani. 

Nakuba impilo yayiqhubeka lapha esikoleni nomsebenzi 
wesikole uqhubeka kahle, uvalo lwalungamkhohliwe neze 
uMnguni uma ecabanga ngoSokhela. Wayeke acabange ukuthi 
inkinga eyabe iphakathi kwabo yayisixazululekile ngokumgwema 
kwakhe ukumsebenzisa njengephini lakhe. Kodwa lelo themba 
lashabalala njengamazolo ehlatshwa yimisebe yelanga mhla 
uZuma emazisa ngokubambana kwakhe noSokhela. Yize 
engakukhombisanga ukukhathazeka kwakhe kuZuma kodwa 
umzimba wakhe wavele washona phansi ngendlela emangalisayo. 
Emazwini kaSokhela awasho kuZuma kwakusobala ukuthi le mpi 
yabo yayisaqhubeka. Lokho akumnikanga uMnguni ukuthula 
emoyeni. Uvalo lwalumququda kancane, kancane, okwelumbo 
labakhunkuli, iyakade lona elimxhoza kunganakekile umuntu lize 
limgojele. 

Ngolunye usuku uMnguni wanquma ukuba ake abizele uZuma 
ehhovisi lakhe ukuze baxoxisane ngalolu daba. Wayenethemba 
lokuthi kukhona ayengase akuzuze kuye okwakungamsiza 
ekutheni aguqule umqondo kaSokhela kule micabango 
yakhe emibi. Wayezizwa enokumethemba uZuma ngenxa 
yomqondo wakhe owawukhaliphile futhi ehlonipha. Eqinisweni 
babemhlonipha bonke othisha uMnguni njengomphathisikole 
ngaphandle kwakhe uSokhela. Kodwa ezintweni ezazimthinta 
ngqo uMnguni wayencamela ukuzixoxa noZuma ngoba 
wayembona eyindoda eyayifanele ukuba ngumeluleki wakhe. 

49 



“Ngithi ake ngizwe kuwena Nxamalala ukuthi le nsizwa 
yakwaSokhela ingaboniswa kanjani ukuthi le nto eyicabangayo 
ngami ayilona neze iqiniso. Mina mfo kaZuma ngizalwa 
nguMshumayeli webandla laseWeseli. Umama, intombi 
yaseMasomini, uyintombi yebhantshi neyaziwa kakhulu 
ngokukhulekela abantu abagulayo ezibhedlela nakuzo zonke 
izindawo ngisho nasemajele imbala. Nami uqobo lwami 
ngiyindodana yaseWeseli. Ngabuthwa noMbutho Wododana, 
ngigijima nawo. Ekhaya sakhuliswa ngezwi likaJehova, safundiswa 
inhlonipho nokuphilisana nabantu. Umuntu ngimazisa kakhulu 
ngoba umgumfanekiso kaNkulunkulu. Ngingeze ngamcekela 
phansi nanini.” 

“Kunjalo Qwabe. Bonke abantu bangabeNkosi futhi 
bangabathandekayo kuyo. Ngisho sebeyihlamukile, yona 
iyabathanda,” kwenanela uZuma. 

“Manje-ke mfo kaZuma, mina ngibona kuyinhlamba embi 
kabi lokhu okushiwo nguSokhela ngami ethi ngiyamthakatha. 
Indaba yomuthi angiyingeni nakancane nje. Ngikhule ngingaka 
nje angikaze ngiwuthi mbibi ngowami umlomo. Angazi-ke 
ukuthi umfo kaSokhela ukususelaphi lokhu akushoyo ngami. 
Mhlawumbe yena angakuchaza kangcono ukuthi unginuka nje 
ungizweni. Uma kungukuthi konke lokhu akushoyo ukuzwe 
esangomeni, kumele saziwe leso sangoma ukuze sethule ubufakazi 
balokhu esikushilo. Kuyangihlupha kakhulu emoyeni ukusukelwa 
ngumuntu angibhece ngobende inyama ngingayidlanga. Sengize 
ngalubikela nomhloli omkhulu lolu daba lukaSokhela.” 

“Wathini?” 

“Wathi uzozama ukuzifikela yena mathupha azochazela othisha 
ngokulethwa kwami lapha esikoleni. Naye kuyamkhathaza 
kakhulu lokhu okwenzekayo.” 

Enkulumweni yakhe uMnguni kwacaca ukuthi yayimphethe 

50 



kabi le ndaba yokubizwa ngomkhumnkuli engayazi nakuyazi 
imithi. Wayengakwazi ngisho nokuphalaza ngentolwane yodwa 
lena. Ayisaphathwa-ke eyobulawu bokuziphunga ukuze ube 
nogazi kwabanye abantu. Wayekholelwa ekutheni imithi idalelwe 
ukuhlobisa umhlaba, hhayi ukugiliswa yonke imigilingwane 
lena engathi shu. UZuma wakuqaphela ukukhathazeka okwase 
kubhalwe ebusweni bukaMnguni. Wabona kahle ukuthi 
okuyiyona nto eyabe imphethe kabi kakhulu kwakuyilena 
yokuthi athi uSokhela uyamthakatha. Wayengenandaba kangako 
nokumpongoloza kwakhe ngesikhundla ayesifuna. Wayenethemba 
lokuthi ngokuhamba kwesikhathi uyogcina esezibone ubulima 
uSokhela bese eguquka. 

“Mina Qwabe ngithi mayingakukhathazi le nto. Uhlanya 
lwendawo lolu. Akekho ongamazi lo muntu. Udume ngakho 
ukusangana lokhu. Uma singanakana naye, singasangana sonke 
lapha esikoleni kuze kwedlulele nasezinganeni. Yinye kuphela 
into esilele kulo muntu. Kusele ukuba simbone eshaya ngesudi 
leselesele emini libalele ethwayiza emagcekeni esikole. Sidinga 
ukwelashwa lesiya siduphunga, nobubi sengathi yinkunzi 
yemvubu. Ungafunga ukuthi weqa esiqiwini evalelwe khona.” 
Washo uZuma ezihlekela samuntu owayengakugqizi qakala konke 
lokhu okwakwenzeka. 

Eqinisweni uZuma wayezama ukuyesula le nto engqondweni 
kaMnguni. Nokho inkulumo yakhe esahlaya yayithola indawo 
kuMnguni ngoba wake walithola nethuba lokuhleka, nokwabe 
kuyinto eyayingasavamile ecabanga ngalolu daba. Wezwakala 
uMnguni esethi, “Hhayi, impela uyakhuluma Nxamalala. 
Sengathi wakuqeqeshelwa ukukhuluma ngale ndlela. Uthi 
awunazo nje iziqu zokwedelela?” 

Wajabula uZuma uma ezwa lowo mbuzo ngoba uMnguni 
wayewubuza ehleka. 

“Akunjalo Qwabe, ngimane ngidinwa nje yizenzo 

51 



zalolu hlanya. Baqinisile labo abathi, ayihlabi ngakumisa. 
Ungambuka umethembe uSokhela ngala mapaklaza esisu 
sengathi yigula lamasi, ucabange ukuthi nengqondo ingangaso 
kanti uyazikhohlisa. Ingangeyezenze. Abanye bathi akufanele 
ukuthi uthi uyindlulamithi uphinde ube ngubhejane. Lokhu 
kukhinyabeza ingqondo ingabe isasebenza ngendlela efanele.” 

“Kahle ngamatshe Nxamalala. Sekwanele manje,” kukhuza 
uMnguni esefile yinsini. 

“Sesikhathele thina yizilima ezazalwa zithumuzela nokucaca 
kahle kamhlophe ukuthi ziyofa zithumuzela.” Asho asukume 
uZuma. 

Waphuma ehhovisi likaMnguni uZuma enethemba lokuthi 
ukwazile ukumsindisa uThish’omkhulu wakhe kule nkinga 
eyayilokhu imudla. Naye uZuma wasala esenokuzinikela 
okukhulu ekusebenzeleni umphakathi walapha eMangweni, 
akhohlwe ngezinye izinto ezazingeyukumusa ndawo. Waqala 
ukuzizwa esenguye futhi lowo Mnguni owasuka eMgungundlovu 
enofuqufuqu lokuzokhuphula izinga lemfundo kulesi sikole. 
Konke wayekubhekise kuMdali yena owabe aze ngaphambili 
ukuthi ngolunye usuku wayezoba ngumphathi walapha 
eBonokuhle. 

Ngemuva kwamahora ambalwa bexoxile oMnguni noZuma, 
othisha bezwa sebebizelwa emhlanganweni ophuthumayo 
bengazelele. Bathuka kakhulu uma sebebona ukuthi kulowo 
mhlangano kwakukhona nomhloli omkhulu. UMnguni wethula 
umhloli omkhulu kothisha wase emdedela ukuba akhulume nabo. 

Wasukuma uMseleku maqede wakhwela phezu kodaba 
ayeze ngalo. Waqala ngokucacisa ukuthi uThish’omkhulu 
omusha waqokwa nguMnyango wezeMfundo ukuba azophatha 
iBonokuhle. Lokhu uMnyango wakwenza ngoba wayeseke 

52 



waphatha isikole ayekuso eMgungundlovu okwesikhashana. 
UThish’omkhulu wakhona wayegula. Ikhono alikhombisa 
ezinyangeni eziyisithupha ebambile uMnguni, lashiya 
enkulu inselelo eMnyangweni wezeMfundo. Kwacaca ukuthi 
kwakuzodingeka ukuba kucatshangelwe kuMnguni kuqala uma 
kukhona isikole esasizodinga uThish’omkhulu. UMnyango 
wezeMfundo wawudinga abantu ababezokhuphula izinga 
lemfundo. Wawungakhathalele zikhundla kanye nokuthi 
umphathisikole omusha wayezoqhamuka kuyiphi indawo. 

Iningi lothisha layizwa incazelo kaMseleku. Lasibona sifanele 
lesi sinyathelo esasithathwe nguMnyango wezeMfundo. USokhela 
akumenelisanga lokhu okwashiwo nguMseleku. Wazama kakhulu 
ukuzibamba angaphawuli kodwa intukuthelo yamehlula. 
Waphakamisa isandla. Wamdedela uMseleku ukuba akhulume. 

“Mina angiyizwa yonke le nto oyishoyo mhloli futhi 
angiyikholwa. Kuyabonakala nje ukuthi kunokwenzelelana kule 
nto. Wehluleka ukuzoyethula kothisha yonke le nto oyishoyo 
mhla ulethe uMnguni kuvulwa izikole. Wawungenasinqe, 
ungabambeki. Namuhla usuqhamuka nale nsumansumane 
yakho engenaso isisekelo uzosikhohlisa. Ngisho nengane ezelwe 
izolo ingayibona le nto oyishoyo ukuthi ingumbhedo. Ngifisa 
ukukubeka ngingahlonizi namuhla ukuthi yinina bahloli 
eniqhatha othisha. Aninalo iqiniso. Namuhla nisho lokhu, kusasa 
nisho lokhuya. Nethembisa abantu izinto nijike ningazifezi. 
Ngempela nicabanga ukuthi sizokholwa kanjani ukuthi izinto 
enizishoyo zingamaqiniso? Kwasakhona nje ukuthi kushiywe 
abantu khona lapha eduzane kuyolandwa abantu balena 
eMgungundlovu, akulona iqiniso.” Asho ahlale phansi uSokhela. 
Wayesegane unwabu ekhefuzela. 

“Ngiyalizwa ilaka lakho Mnumzane Sokhela, kodwa angiqondi 
kahle ukuthi ufuna ukuthini uma uthi silala siphenduka, siqhatha 
othisha. Angizikhumbuli ngithembisa uthisha into ethile 

53 



maqede ngingasamniki. Indaba yokulandwa komuntu kude 
azophatha isikole, akuyona into okufanele kuphikiswane ngayo 
leyo. UMnguni walandwa ngoba selike labonakala igalelo lakhe 
ngaphambili. UMnyango wezeMfundo wawungeke usukele noma 
ngubani umnike izintambo zokuphatha isikole ngoba nakhu 
engowendawo. Lokho kufanele kuphume nje ezingqondweni 
zenu.” 

Asiphakamise futhi isandla uSokhela maqede athi, “Kungani 
nabanye benganikwa ithuba lokubamba okwesikhashana ukuze 
baveze amakhono abo? Angithi nalapha esikoleni bekuzobonakala 
ukuthi ukhona yini onekhono lokuphatha noma akekho. 
Uma nisicindezela ningasiniki amathuba okuziveza ukuthi 
sinamakhono angakanani, nicabanga ukuthi nizosibona kanjani?” 

“Uma ekhona umuntu owaziwayo ukuthi angasiphatha 
kangcono lesi sikole, akudingekile ukuthi kuchithwe isikhathi 
kuvivinywa abanye abantu ukuze kutholakale lowo ongavala 
isikhala esivulekile.” 

“Ayikho le nto oyishoyo. Yitiye nje leli,” kusho uSokhela 
enikina ikhanda. Khona manjalo sibonakale isandla sikathisha 
uZuma siphakama. Amdedele naye uMseleku ukuba akhulume. 

“Mina ngokwami angiboni lutho olonakele nolungaze 
lubilise abantu ngale ndlela. Umhloli usechaze kahle konke futhi 
incazelo yakhe iyezwakala. Uma singanaka into esaqashelwa yona 
nguMnyango wezeMfundo, konke kungahamba kahle. Le ndaba 
yokugijimisa izikhundla ingumbhedo wodwa nje. Asisebenzeni 
bakithi sikhohlwe yizinto ezingasifanele. Kufanele sifunde 
ukubekezela. Siyeza isikhathi sethu sokuphatha izikole. Akufanele 
ukuthi sigxambukele ezintweni okungezona ezethu okwempukane 
ibhukuda obisini. Ngingakahlali phansi, ngifisa ukubonga 
kuwena mhloli ngokusilethela uThish’omkhulu onekhono 
lokuphatha. Ngiyakwethembisa ukuthi sizomeseka ngazo zonke 
izindlela.” Ahlale phansi. 

54 



“Umuntu uzwakala olimini ukuthi uvuthiwe futhi unguthisha 
wangempela. Ngiyawabonga amazwi akho mfo kaZuma. 
Sengathi bonke othisha bangalubuka ngeso elifana nelakho lolu 
daba, balubuke ngeso lokuhlakanipha nokucabangela isizwe. 
Makufundiswe abantwana kungabangwa izikhundla. Njengoba 
sisanda kuthola inkululeko nje kulindeleke ukuthi zingane 
zabantu bakithi abahluphekayo zifundiswe ukuze zikwazi 
ukubhekana nezinselelo zakule lizwe. Siyophumelela kuphela kule 
lizwe uma izikhundla eziphezulu sezenganyelwe ngabantu bakithi, 
abakwaziyo ukuhlupheka komuntu omnyama.” kuphawula 
uMseleku ngokugcizelela. 

“Noma ningasekana kuze kushone ilanga, kodwa ngithanda 
ukunixwayisa ukuthi lo mkhuba woMnyango wezeMfundo 
wokuqasha ngetiye usuphelelwe yisikhathi. Kungekudala 
kuzophasiswa umthetho ozonika imikhandlu emele abazali 
ezikoleni amandla okwenza izincomo ngokuqashwa 
kothisha. Lokhu kukhohlakala koMnyango nosekwaba 
yinsila engcolile kuwona, kuzophela nya. Siyoke sibone phela 
ukuthi kuzogwazelwana kanjani ngoba nezinyunyana zizobe 
zikhona ziqaphile.” Washo umfo kaSokhela kwathula umoya. 
Kwabonakala nje ukuthi wayegadle ngempela kulokhu. Akekho 
owayengayazi le nto ayekhuluma ngayo ngoba imfundo kanye 
nezimo zokusebenza kwase kuqala ukuguquka njengoba 
iNingizimu- Afrika yayisanda kungena emhlabeni wenkululeko. 

Abanye othisha babethulile bengaphawuli. NoMnguni 
akazange aphawule lutho ngalolu daba. Wazithulela waze waphela 
umhlangano. 

Umhlangano waphela sesishayile isikhathi sokuphuma 
kwesikole. Yilowo nalowo wabamba ebheke ekhaya. UMseleku 
wayezibonele ngokwakhe isimo ayephila ngaphansi kwaso 
uMnguni kulesi sikole. Wamdabukela kakhulu. Kodwa ukuba 
khona komuntu onjengoZuma, kwakumnike ithemba. Lokho 

55 



wakuphawula nakuyena uMnguni ngaphambi kokuba bahlukane. 
Wameluleka ngokuthi angalokothi ambeke kude uZuma. 
Amsondeze kuyena ukuze abe ludondolo lwakhe. 

56 



ISAHLUKO SESITHUPHA 

Zahamba izinsuku. UNguzunga wayematasatasa ehla 
enyuka, enza amalungiselelo okuxosha uMnguni. Wayezimisele 
ukusheshe awuqede lo msebenzi ukuze athole iholo lakhe. 
Isikole sasisheshe siphume ngoLwesihlanu. Lokho kwamnika 
ithuba elanele uNguzunga lokuzama ukuxhumana nalabo 
bafundi ababekhononda ngempatho kaMnguni. Wabe azi kahle 
ukuthi uma ebangena ngokuhlushwa kwabo lapha esikoleni, 
bazovumelana nombono wakhe bese ephumelela enhlosweni 
yakhe. 

Engxoxweni yabo kwahlala obala ukuthi bonke labo bafundi 
ababenamacala abathweswa wona lapha esikoleni, babehambisana 
nalokhu okwakushiwo nguNguzunga. Abanye babekubeka ukuthi 
kwakusweleke zona izinsizwa ezazifana noNguzunga ukuba 
ziyiqonde ngqo le ndlovu engaphikiswa ziyikhiphe inkani. Basho 
nokuthi bona babezimisele ukubambisana noNguzunga kuze 
kube sekugcineni. Ukuzithela kwabo ngabandayo kwakungeke 
kubasize ngalutho ngaphandle kokugcina benelwe wumgwaqo. 

Ekugcineni kwavunyelwana ngokuthi kubizwe umhlangano 
ophuthumayo wabafundi ngosuku olulandelayo. Kulowo 
mhlangano kwakuzodingidwa, kuboniswane nangempatho 
eyayingeyinhle lapha esikoleni. Kwakuzoba lula ukubiza lowo 
mhlangano ngoba uMongameli woMkhandlu Omele Abafundi 
wayengomunye walabo ababesengcupheni yokuxoshwa. Icala 
ayethweswe lona kwakungelokufuquza umthunzi wezinkukhu 
ngaphakathi esikoleni. 

Okunye okwakuzobangela ukuthi abafundi bakubone 
kuyisidingo sangempela ukuhlangana, kwakuwudaba lomfundi 
ongumfana owayexoshwe ezinsukwini ezimbili ezedlule. 
Kuthiwa lo mfana watholakala endlini yamantombazane 

57 



eyofuna incwadi yakhe komunye umfundi ayefunda nayo 
ibanga lesishiyagalombili. Kwala ngisho esethi uyachaza 
ukuthi akawephulanga ngamabomu umthetho wesikole kodwa 
wayephoqwe yisivivinyo esasizobhalwa ngosuku olulandelayo, 
lamgojela kunjalo icala. 

Ingxoxo yabo oNguzunga bayiphetha ngokuthi kuzonamekwa 
izingqwembe ezibika umhlangano kuzo zonke izindlu ezihlala 
abafundi. Zazizonamekwa yibona labo bafundi ababehlanganiswe 
nguNguzunga. 

UNguzunga waqinisekisa ukuthi uzoba khona emhlanganweni 
ngosuku olulandelayo. Bavumelana ngokuthi uBen Mabanga 
owayenguMongameli woMkhandlu Omele Abafundi 
kwakunguyena owayezonekela abafundi ingqikithi yomhlangano. 
Kwahlukanwa. 

Kwathi lapho selisikaza ukuyozilahla kunina ilanga, yabe 
isigcwele isikole sonke indaba yomhlangano. Kuwona wonke 
amagumbi esikole, kwakugcwele izingqwembe. Abafundi abaningi 
babedidekile, bekhexe imilomo, bengakuqondi okwakwenzeka. 
Babebonakala bebuthene kuzo zonke izingqwembe lezo befunda. 
Iningi labo lalibonakala ngokunikina amakhanda ukuthi 
lalingayizwisisi indaba yalo mhlangano. Sasingabhaliwe isizathu 
esasiyisisusa sawo. Abanye-ke babewuthakasela lo mhlangano 
kwazise ukuthi babenolwazi lwezinto okwakuyoxoxwa ngazo 
kuwona. Abafundi balala ngalolu suku benexhala lokuzwa ukuthi 
babebizelweni. 

NgoMgqibelo ekuseni watheleka ngezinkani umfo 
kaNyakanyaka esikoleni. Wayegqoke isikhindi esimhlophe 
esasiwubhemuda kanye nesikibha esibomvu esasinophawu 
lwenhlangano yabasebenzi i-COSATU. Wayethwele ikapisi 
elibomvu. Ezinyaweni wayegqoke amateki namasokisi amhlophe. 
Kwathi ngehora leshumi ekuseni waqala umhlangano. 

58 



“Ngiyanibingelela zingane zakwethu,” kubingelela uBen 
ephakamisa isandla. 

“Sibona wena mfowethu,” kuvuma abafundi beshaya izandla 
namakhwelo bekhombisa ukulithakasela izwi lakhe. 

“Zingane zakwethu, ngithe manginihlanganise ukuze 
sibonisane ngekhambi lokuqeda nanti unya lwalo mfokazi 
osiphethe lapha esikoleni. Akekho ongazi ukuthi uThish’omkhulu 
omusha usiphethe kanjani lapha esikoleni. Kuliqiniso elimsulwa 
ukuthi siphethwe ngesandla esifana ncamashi nesohlanga 
olumhlophe olwake lwaphatha le lizwe. Kuyaziwa-ke ukuthi 
sasihlala sisentanyeni empisholo. Ngesikhathi kusaphethe 
uThish’omkhulu uChonco kwakungenjena. Kuthe kungafika 
lona okungazeki nakahle ukuthi uliqhamukisaphi, lavele lagaya 
ngomunye umhlathi itshe. Kumanje ngikhuluma nje uDumisani 
Sikhakhane uxoshiwe. Isizathu sokuxoshwa kwakhe singumbhedo 
nje. Kuthiwa uphule umthetho wesikole ngokutholakala eMzana 
eyolanda incwadi yakhe. Nale mbebhedla enguTholakele ivele 
yaphusha le sisukazi sayo yayomceba kuThish’omkhulu ngale 
kokuzwisisa kuqala ukuthi kungani uDumisani etholakale lapho 
kungafanele khona. Kwasayona le mbebhedla kufanele iyekiswe 
ukugada emahositela ngoba iyahlanya. Kuliwa nathi lapha 
esikoleni. Bona kanye laba bantu okuthiwa bangabazali bethu 
bayasihlukumeza. 

“We bakwethu, sizoxoshwa sonke uma singanakile. Akukho 
hlamvu lo mmbila oluyosinda kule mbokodwe yalo mgayi. 
Nakhu phela sesingasakwazi ukungena ezindlini zodadewethu 
ngoba sesaba ukuxoshwa.” Athi ukudonsa umoya uBen. 

Ngemuva kokuthula isikhashana, aphinde ayiqhube inkulumo 
yakhe uBen. “Nabo odadewethu abasakwazi ukungena ezindlini 
zethu ngakho belu ukwesaba ukuxoshwa. Bekungezwakala 
kangcono ukuba kuthiwa singangena ezindlini zabo kodwa 
singalali khona. Indaba yokuxoshelwa ukuvakasha nje ithule 

59 



du ayizwakali neze. Uma sifuna ukuya edolobheni kufanele 
silengisane nala mathikithi afana nawezinja zakudala ezazithelelwa. 
Uma kuke kwenzeka ngengozi alahleka, kufanele siwakhokhele. 

“Asivunyelwe ukuphuma yinoma ngasiphi isikhathi 
emagcekeni esikole. Uma kushaya ihora lesikhombisa kusihlwa, 
siyavalelwa kuhle kweziboshwa ezingobhulubhantshi. Uma 
sibhadanywe sibhema ugwayi ezindlini ezincane, sititinywa 
ngemvubu ezinqeni sithenjiswe nokuxoshwa. Nikhumbule njalo 
bakithi ukuthi sinabantu abashadile lapha esikoleni. Ake ucabange 
nje ukwebulwa kwabantu abashadile ezinqeni.” Asho achaye 
izandla uBen. “Ukuthi bangabafundi, akuchazi ukuthi sekufanele 
bashaywe yize sebengabazali. Kwakhona ukusetshenziswa 
kwenduku ezikoleni akuvumelekile ngoba wakuvala uhulumeni. 
Yicala elibomvu leli elenziwa yilo muntu.” 

“Kunjalo mfowethu,” kusho abanye abafundi. 

“Child abuse!” kusho omunye. 

Bangquzuke bonke bahleke. 

“Kunabafowethu engikhuluma nje babhalwe emabhukwini 
agunyaza ukuba baxoshwe ngenxa yokubhema nje. Ayisaphathwake 
ekalowo oxoshwe esefunda umatikuletsheni ngenxa 
yokubhema nje. Le mali engaka abazali bakhe abayikhokha 
kanzima isivele yemuka nomfula. UThish’omkhulu uthatha imali 
yabazali bethu abayisebenzele kanzima ayoyidla nohulumeni 
maqede asixoshe uma sebeyisuthi. Kwasakhona lokhu kudla 
esikudlayo lapha esikoleni akucacile neze. Engani phela kuthiwa 
imali esiyikhokhayo incane. Ngithanda ukuzwa kini-ke zingane 
zakwethu ukuthi nithi makwenziwe njani uma kunje?” Athule 
uBen alindele ukuphakama kwezandla. 

Kuthe kusaphele imizuzwana kuthulekile, sabonakala isandla 
siphakama emuva. Amqhwebe uBen lowo ophakamise isandla 
ukuba eze phambili. 

60 



“Okokuqala nje ngizothi ngimzwile uSihlalo walo mhlangano 
ngalokhu asekubekile ngomphathi omusha. Mina ngibona 
ukuthi makaziswe lo muntu ngazo zonke lezi zinto ezisiphethe 
kabi lapha esikoleni, atshelwe nokuthi silindele ukuba aziqede 
nya lingakapheli isonto elizayo. Uma ehluleka ukwenza lokho, 
siyamphelela isikhundla kulesi sikole.” Ahlale phansi. 

“Yebo! Yebo Nguzunga omnyama!” kwenanela abanye 
abafundi beshaya ihlombe namakhwelo kunjeya. 

“Ngonyama! Sikhafulagazi! Into engalali!” kusaqhubeka bona 

abafundi. 

Kusukume omunye umfundi kulabo abasohlwini lokuxoshwa 
eze phambili. “Mina ngisukuma nokubonga amazwi 
okuhlakanipha kumfowethu oqeda kuhlala phansi. Phela ushaye 
into ecokeme lo muntu. 

Nami ngithi ayiphakwe impi iyohlasela ihhovisi 
lomcindezeli, untamolukhuni omnyama ngawo uMsombuluko 
wangomhlomunye. Ngikubeka emahlombe oMkhandlu osimele 
ukuba uyosikhulumela nomphathi ngoMsombuluko ekuseni.” 
Ahlale phansi. Kushaywe izandla. 

“Ngiyanizwa madoda ukuthi nithi thina ngoMsombuluko 
kufanele sihambise izikhalo zenu, nina niqhubeke nokufunda. 
Nizosiphasisa yini uma singasaphumeleli ekupheleni konyaka?” 
kubuza uBen. 

Asukume futhi uNguzunga aqonde phambili. “Ngiyakuzwa 
mfo wethu. Owami umbono uthi, asibuthaneni kulesiya 
sikwele sezimoto ngoMsombuluko ekuseni sinilinde khona 
uma seniyokhuluma nale ndoda. Asizukubuyela emakilasini 
engakaphumi nazwi elisigculisayo umphathi.” 

“Nyamazane!” kusho abafundi. Kulokhu libonakale iningi 
labafundi seliqala ukuyizwisisa le ngqikithi yalo mhlangano. 
Kwabanye kwase kubuye inkumbulo kaThish’omkhulu 

61 



ohambile. Babekhumbula indlela ayebaphethe ngayo beyibona 
imnandi. Babezigcagcazela nje esikoleni benza lokhu nalokhuya 
ngoba kuthiwa badala. Babekhumbula nokuthi uhlelo lonyaka 
lwalwenziwa ukhona uMkhandlu obamele. UMnumzane 
uChonco wayebafundela imithetho yesikole yize kwakungabi 
ndaba zalutho uma bengasayilandelanga eminye yayo. Yonke le 
micabango yayinyakanyakaza ezingqondweni zabanye ngemuva 
kwenkulumo kaNguzunga. 

Waqhubeka njalo umhlangano abafundi bezibala bezibalile 
izinto ezimbi nokuthiwa zazenziwa othisha abamhlophe kubona 
ngoba bempisholo. Babesho abafundi ukuthi konke lokhu 
kwakwenzeka ngentando kaMnguni. Nguyena owayenika lawo 
maBhunu igunya lokusinela emakhanda abo. Wayesagcinelwenike 
umuntu owayedayisa ngabantu bakubo ezitheni? 

Sezibhalwe zonke phansi izikhalo zabafundi, wavalwa 
umhlangano. UBen wacela uNguzunga ukuba afike ngosuku 
olulandelayo lapha esikoleni ekuseni azobelekelela ukuhlela 
izikhalo zabo phansi. Babezodingida nangesu ezazizobekwa ngalo 
kumphathi. Kwahlukanwa. 

Ngakusasa ekuseni oBen bavuswa nguNguzunga. Bawutikatika 
umsebenzi kwaze kwaba semini. UNguzunga wahamba ngemuva 
kwedina esephindela kwaBhekuzulu. Wayenelisekile kakhulu 
yindlela ezaziqhubeka ngayo izinto. Ithemba lokuxosha uMnguni 
lalinqwabelene ngaphakathi kuyena okwendunduma yodaka 
lwentabamlilo. Kwakumkhanyela ukuthi wayezoyinqoba le mpi. 
Wayekuphawulile ukuthi bonke abafundi babemhlonipha futhi 
bemethemba. Lokhu kwakufakazelwa yindlela ababemthakasela 
futhi bewutusa ngayo umbono wakhe. Wazitshela ukuthi 
uyothola ukuphumula emoyeni uma esewuphothulile umsebenzi 
wakhe, neholo ayethenjiswe lona selisezandleni zakhe. 

62 



NgeSonto emini umhlangano wabalimi waphela sekukubi 
kungasekho ukubekezelelana nokuhloniphana kumalungu. 
Ingxabano yayidalwe yinkulumo eyayithulwe yikhehla lejazi. 

Ngesikhathi uSihlalo weNhlangano Yabalimi evula ithuba 
lokubeka imibono ngodaba okwakuhlangenwe ngalo, ikhehla 
lejazi laveza udaba lokwephucwa kukaSokhela isikhundla sakhe 
ngumuntu wokuhamba. Lawunxusa kakhulu umhlangano ukuba 
ungenelele kulokho ukuze kuqedwe la maqili aphuca abantu 
bendawo izikhundla zabo. 

Kwathi lapho uSihlalo weNhlangano ethi uyalikhalima 
ikhehla lejazi ulibuyisa esihlokweni somhlangano, kwasuka 
esikhulu isidumo. Phela uSihlalo wayekubeke kwacaca 
ukuthi lo mhlangano wawungewona owepolitiki yezikole. 
Wawungowabalimi futhi uphathelene nezokulima kwaphela nje. 
Izindaba ezaziphathelene nezikhundla zothisha zazingaqondene 
nakancane nomphakathi, kodwa zaziqondene noMnyango 
wezeMfundo. Lapaquza ikhehla lejazi laze lathamba. Wayelokhu 
emile uSihlalo emazwini akhe engafuni ukugudluzwa yilona. 

Kulo mhlangano kwakukhona amanye amakhehla amabili 
ayeseka ikhehla lejazi. Elinye lawo lalikhala ngamazwi kaSihlalo 
lithi ayekhombisa ukweseka izigebengu ezazisuka emadolobheni 
zizoqola izingane zendawo. Lasho nokuthi kwakuyithuba elihle 
leli lokuveza izinto ezazihlukumeza othisha esikoleni. Lona 
lalibona ukuthi umhlangano wabalimi wawusuphelile ngoba 
uSihlalo wayesekushilo konke ayefuna ukukusho. Ngaleyo ndlela 
lalingaqondi ukuthi ikhehla lejazi lalone ngaliphi ngokufaka 
isihloko esasithe phecelezi kulo mhlangano. 

Kusenjalo, kwasukuma elinye ikhehla lafakazela elaliqeda 
kukhuluma. Nalo lakhwela ladilika kuSihlalo wenhlangano. Lathi 
kwasayena wayeyisihambi kulesi sigceme saseMoyeni engeyena 
owokuzalwa khona. Yingakho wayekhuluma ngale ndlela sengathi 
wehla phezulu njengemvula. Abelungu ababemlethile ukuba 

63 



azobasiza abathuthukise kwezolimo, babeqonde ukuhlomula 
ngandlela thize ezivunweni zabo. Kwakungekhona ngempela 
ukuthi babeqonde ukubasiza. 

Le nkulumo yamakhehla yezwakala kabi impela 
ezindlebeni zabanumzane ababethamele lo mhlangano. Baqala 
ngokuwahlonipha la makhehla bewabonisa ngenhlonipho 
ukuthi uSihlalo wenhlangano wayengonanga ngokulichitha 
udaba lukaSokhela. Vele lwaludinga uMnyango wezeMfundo. 
Bona njengabazali bezingane, babengenandaba nokuthi 
isikole sasiphethwe ngubani futhi ephumaphi. Bakubeka 
nokuthi babelindele usuku lomhlangano wokwethulwa 
kukaThish’omkhulu omusha kubona ngokusemthethweni. Bona 
babezimisele ukubona izingane zabo zifundiswa, kungadlalwa 
ngazo. Kodwa ngenxa yokubhoka kwamakhehla engafuni 
ukulalela, nabo abanumzane bagcina sebecikekile. Bavele banxusa 
uSihlalo ukuba asale esewuchitha umhlangano ngoba okuningi 
base bekuxoxile nakuba kwakusele iphuzu lokubuzwa kwemibuzo. 

Iningi labanumzane lalisola ukuthi uSokhela wayesebenzisa 
la makhehla ukucindezela umphakathi ukuba umelekelele 
ukuthola lesi sikhundla sokuphatha. Bafunga bagomela ukuthi 
abazukulungena lolu daba. Bazolungena kuphela uma seluthinta 
ukufunda kwezingane zabo. 

NgoMsombuluko ekuseni kwahlwa emini kothisha uma 
bebona abafundi bengayishayi mkhuba insimbi eyayibabizela 
ehholo ukuyothandaza. Abanye babo babelunguza emafasiteleni 
bengawugqokile umfaniswane wesikole. 

Yaphinde yakhala insimbi ibakhumbuza ukuthi kwakufanele 
banyakaze. Kwavele kwafana nje akwaze kwaba khona mehluko. 
Besakhungathekile othisha bengazi ukuthi kwenzakalani, 
laqhamuka iqembu likaBen lilandelwa yiqulu labafundi 

64 



elalivuma ingoma yomzabalazo. Amagosa akhona 
ayephethe izingqwembe ezazibhalwe ukuthi, “PHANSI 
NGOMPHATHI ONGUNTAMOLUKHUNI!” Olunye 
uqwembe lwalunomfanekiso wekhanda likaMnguni. 
Ngenhla kwalelo khanda kwakubhalwe ukuthi, “BUYELA 
KWELAKINI! PHANSI NGENGCINDEZELO! PHEZULU 
NGENKULULEKO!” 

Abafundi bonke basala epaki yezimoto. UBen noMkhandlu 
wakhe baqonda ehhovisi likaMnguni. Ngaleso sikhathi amagosa 
ayelokhu ezihole njalo ezomzabalazo, ezivuma emanzi te, 
kukhuzwa iziqubulo zomzabalazo. 

Othisha base bekhohliwe ukuthi basesikoleni. Yilowo nalowo 
wayecabanga ukuthi uyaphupha. Yayingakaze yenzeke into efana 
nalena kulesi sikole. Kothisha abadala kwabe kunguSokhela 
kuphela owayengakhombisi ngisho noluncane uvalo ngalokhu 
okwakwenzeka. Wayezokhathazekelani ngoba kwakufezeka 
amaphupho akhe? 

Kwathi ngesikade wabonakala uZuma esondela kuSokhela. 

“Nithule nithini Sokhela izingane ziqhuba ukweyisa phambi 
kwenu? Angithi yinina abaphathi besikole?” 

“Nansi imihlola yami bo! Uthi niyangizwisa nje bothisha?” 
kubuza uSokhela sakudideka. 

“Yeyi wena! Ngithi phendula umbuzo wami, ungalokhu 
ubakaza sengathi yinkukhu inethiwe! Ngithi uthothobele nje 
ucabangani ngalezi zingane ezisigibela emakhanda? Angithi zolo 
lokhu kade ukhononda ngokuthi uThish’omkhulu ukwephuce 
isikhundla sokuphatha isikole? Nazi izingane zenqaba ukungena 
emakilasini. Yisona-ke isikhathi lesi sokuveza ubuholi bakho 
ngokuba uzeluleke ukuthi le nto eziyenzayo angeke izisize 
ekwakheni ikusasa lazo. Shona khona-ke!” Washo uZuma 
emkhomba indlela. 

65 



“Hhayi bo! Kanti ufunani kimi wena mfana? Yini lena 
engakudlela yona? Uthi uyazi nje ukuthi umfana engagcina 
ngimshaye ngempama wawa phansi wayengaphezulu kwakho 
futhi eyinsizwa eyondlekile? Angazi-ke ukuthi ubuyini wena lo 
mnenke lona! Nx! Yehlukana nami-ke!” 

“Wayephethwe amathumbu lowo mfana okhuluma ngaye. 
Ngeke ungenze lutho mina ngisho usuthanda. Ukwazi kahle 
lokho.” 

“Ake wehlukane nami wena! Kanti ufuna ukubonani ngempela 
we Zuma? Ngizothi ngisuka ngibe ngiphelelwa yisineke bese 
ngikusakaza ngempama. Usukwejwayele ukungeyisa wena 
mqhamuka ndini! Iyona nhlonipho lena abakufundisa yona kini? 
Ngiphendule mduka ndini!” 

“Uyangimangaza wena ngokulokhu ukhonkotha sengathi yinja 
enqena ukuzingela. Selokhu uyayaleza kodwa awushayi. Izandla 
ziboshiwe yini? Awushayi ngani ngempama elahla phansi ukuze 
ngikukhombise ukuthi ngisishaya kanjani isithutha. Uyisilima 
phela wena ngoba uyashesha ukukhohlwa ukuthi ngisishaya 
kanjani isiduphunga. Ngizokuphinda futhi. Uyazi-ke nawe ukuthi 
eyami impama ayinalo isekela lomphathisikole. Iyahlala nje 
kumuntu kungabi ndaba zalutho. Mina ngizalwa yishinga lensizwa, 
angizalwa yizimuzimu eligxishe amatshe ebuchosheni njengawe.” 

Zimnethe kanjalo uSokhela izinduku zikaZuma. Acasuke aze 
anxaphe uSokhela. Aphefumulele phezulu ebambelele okhalweni 
ngenxa yentukuthelo. “Kungcono ngihambe ngoba ngizoze 
ngenze amacala ngisakaze le nto ngempama kanti vele izizacele 
nje.” Asho athathe izinyawo uSokhela. 

“Liphume nobovu! Hamba uyolala lesi siduphunga! Uyisilima 
kabi wena sithwalambiza ndini!” 

Pho wayesakhuluma nobani uZuma ngoba wayeseshaye 
utshani umfo kaSokhela. 

66 



Laphaya ehhovisi likaMnguni kwakonakele. UBen wayeqale 
wangena yedwa besele ngaphandle ababehambisana naye. 
Wabingelela uMnguni ngenkulu inhlonipho. Wase ecela ukuba 
abavumele bewuMkhandlu Omele Abafundi ukuba baxoxe naye. 

“Nifuna ukuxoxa nami ngesikhathi sokufunda? Angithi 
nganitshela kahle ukuthi uma nifuna ukuxoxa nami kufanele 
nize ngesikhathi okungesona sokufunda? Angikushongo lokho 
Ben?” kubuza uMnguni ngokukhulu ukunengwa yilo mfana 
wakwaMabanga obonakala eyisaphulamthetho esikhulu. 

“Wakusho Thish’omkhulu.” 

“Nifunani-ke lapha ngoba yisikhathi sokufunda lesi 
enidlala ngaso? Angithi kumanje nje kufanele ukuthi ngabe 

seniyathandaza?” 

“Ukuthi Thi…” 

“We mfana kaMabanga! Ukuthi nimele abafundi lapha 
esikoleni akusho ukuthi seninelungelo lokuziphathela umthetho 
ngezandla. Uyangizwa ukuthi ngithini?” Yasho into kaMnguni 
isimkhombe ngomunwe emehlweni uBen. 

“Ngiyakuzwa Thish’omkhulu.” 

“Njengamanje ngithi phuma lapha ehhovisi lami! Ngifuna 
ukunibona nisehholo khona manje!” 

“Yehlisa umoya Thish’omkhulu. Kubi laphaya phandle. 
Kungeze kwakusiza ukuthetha ngoba uzozidonsela amanzi 
ngomsele ungabe usazi ukuthi uzowakhipha kanjani endlini. 
Hamba kancane ngoba uzoshayisa. Khohlwa yindaba yokutatazela 
sengathi uchatha uhlanya.” Washo umfo kaMabanga emhleka 
usulu. 

“Habe, uCetshwayo eseNkandla! Usongela mina kanjalo 
mfana? Uthi uyazizwa nje ukuthi uyangisongela?” Washo 
uMnguni emkluluza ngamehlo avutha ulaka. 

67 



“Angikusongeli Mphathi wami. Ngizama ukukubonisa ngoba 
awazi ukuthi bathukuthele kanjani abafundi. Ngikhuluma 
nje bayabhikisha laphaya phandle ngenxa yokunganeliswa 
yindlela osiphethe ngayo lapha esikoleni. Khona manje sizama 
ukuwubhula lo mlilo osuvutha isikole sonke ngenxa yakho. Wena 
kanye futhi ufaka amafutha okuwubhebhethekisa. Kuseyikho 
njalo ukungazi. Impela baqinisile abadala uma bethi, ukungazi 
kufana nokungaboni.” 

Ethuke kuthi makaqimuleke phansi uMnguni uma ezwa 
ukuthi izinto zimi ngalolu hlobo. 

“Angizwa kahle mfana. Uthi bayabhikisha abafundi? Hhayi 
bo! Ngeke! Khuluma kahle wena mfana, uthini?” Wayibuza leyo 
mibuzo engaphendulwa uMnguni eseyolunguza efasiteleni. 

“Ngithi Thish’omkhulu abafundi bathelwe ngezibonkolo 
emehlweni okwemidlwembe. Siye savumelana ngokuthi 
sixoxisane nawe ngoba sikuzwela futhi sikuhlonipha. Ulaka 
alusoze lwakusiza. Nakuba kuyakhulunywa nje kungenxa yami 
engibancenge ubusuku bonke abafundi. Ngibe sengibethembisa 
ukuthi sizocela ukuxoxisana nawe namuhla ekuseni ukuze 
sisheshe siyixazulule le nkinga kungakadaleki umonakalo 
omkhulu. Angazi-ke ukuthi ufuna ukubonani ngokungixosha 
kwakho lapha ehhovisi lakho. Bayalwa laba bantu,” kucindezela 
uBen ngenhloso yokumgoba inkani uThish’omkhulu. 

Aphumele phandle uMnguni ukuyobona le nto eyayishiwo 
nguBen. Avele abikelwe wuthuli lubheke phezulu ukuthi 
konakele. Izingqwembe zazindiza emoyeni. Aphindele ehhovisi 
lakhe. “Umthetho wenu nifuna ukuguqula lesi sikole sibe 
yisidleke sikathekwane, ngiyayibona le ngqondo eniza nayo. 
Ngifuna ukunitshela kahle ukuthi ngeke nikubone lokho. Uma 
uThish’omkhulu walapha eBonokuhle kusenguGulukudela 
Mnguni, ngithi ngeke nikubone lokho! Ningamane ningikhande 
ngamatshe ngiphenduke uSitefani. Niyokubona emathuneni 

68 



lokho! Angisoze ngidlale nina mina. Suka lapha phambi kwami! 
Phuma!” 

Azibonele naye uBen ukuthi kuyashisa manje. Aphume ngale 
kokudaza inkani. 

Uthe esuka uMnguni wayethatha umshini wokukhuluma 
onezipikha ezixhonywe obondeni lwezindlu ezihlala abafundi 
wabeluleka ukuba baye emakilasini. Wakubeka ukuthi uma 
bengakwenzi lokho bazothathelwa izinyathelo ezinzima. 

Bekuzwa lokhu abafundi, bavele bawuchapha ngenhlamba 
umbhobho lowo baqhubeka nomduvo. 

Kwakwenzeka lokhu nje uSokhela wayezivalele ehhovisi lakhe 
ebukela ngefasitela. Wayebukeka enethemba ngaphakathi emoyeni 
ngoba sengathi lo mfana wayewenza ngempela umsebenzi wakhe. 
Okwakumthokozisa kakhulu ngukuthi wayengekho owabe azi 
ngalo mshoshaphansi ngaphandle kwakhe noNguzunga. 

UMkhandlu wafike wayendlala indaba kubafundi. 
Wabachazela ukuthi awubange usakwazi ukuxoxa nomphathi 
ngoba uvele wakhombisa ulaka olwesabekayo. 

“Angazi-ke nami ukuthi sizokwenzenjani ngoba nakhu 
usekhulumile ngombhobho ukuthi usifuna emakilasini 
lingakashayi ihora lesishiyagalombili. Uma ngibheka ewashini 
lami, ngibona sisalelwe yimizuzu ethi mayibe lishumi kuphela 
ngaphambi kokuba sithathelwe izinyathelo ezinqala. Bengicela 
ukuzwa kini bafowethu nodadewethu ukuthi yiziphi izinyathelo 
esizozithatha ukusukela manje.” Kubuza uBen. 

“Mina bafowethu, ngibona ukuthi kungcono ukuba sikushaye 
indiva lokhu okushiwo ngumphathi ukuze abone kahle ukuthi 
sithukuthele. Akakhohliwe sisinisa amahleza. Siyoke sibone phela 
ukuthi kuyogcina bani phakathi kwethu naye. Uzoyithobela 
ngenkani imithetho yethu ngisho engathandi. Unikiwe ithuba 
lokubonisana nathi ngezinkinga ezidalwe nguyena. Ngenxa 

69 



yokuthi uzenza umuntu osile nowazi kakhulu ngoba ephuma 
kwelezinkinsela eMgungundlovu, wenqabile. Mina ngithi 
asimlindeni sibone ukuthi yiziphi lezi zinyathelo ezinqala 
asesabisa ngazo,” kuphawula uNguzunga ngokuzethemba 
okukhulu. Kuzwakale u ‘elethu!’, bagiye abanye abafundi ngenxa 
yenjabulo. 

“Hhayi-ke bafowethu, uma nisho kanjalo, kulungile. 
Ingaqhubeka impi yomzabalazo,” kusho uBen. 

Uqhubeke umzabalazo. Uqhubeke njalo kuze kushaye isikhathi 
esinqunywe nguMnguni. Uphinde umpongoloze umbhobho 
ubexwayisa ukuba baphuthume emakilasini. Ukuphawule ukuthi 
uma bengakwenzi lokho, umthetho uzobaphoqa ukuba baphume 
baphele emagcekeni esikole. Ukuphawule nokuthi kube ngumusa 
nje ukuba banikezwe ithuba lesibili lokuphindela emakilasini. 
Bekufanele ukuthi ngabe sebexoshiwe. 

Kulokhu akekho owake wazikhathaza ngokwakushiwo 
nguMnguni. Baziqhubekela nomzabalazo abafundi. 
Kwabakhanyela bonke abasebenzi ukuthi itshe laligaya ngomunye 
umhlathi ngalelo langa. Babefisa ukubona isiphetho sale ndaba 
ukuthi sizoba njani. NoSokhela wayecabanga okufanayo 
nalaba abanye. Abafundi bazitshela ukuthi abazukuhamba 
lapha esikoleni lungakashayi usuku lokuvalwa kwezikole 
ngokusemthethweni. Bona babengazelanga ukuzokwethuswa 
ngekhasi lenyoka efile lapha esikoleni. Lowo owayethi 
uyabaxosha, wayebulawa wukugula okwakuhlasele ikhanda 
lakhe kabuhlungu. Babengezukuya ndawo bona ngoba lesi 
sikole sasingesabo. Kwakungesona esikalo muntu owayephilela 
ukubashaya ngofezela abanye bebashaya ngesiswebhu. Phambili 
ngomzabalazo wokuchitha ijoka lomlungu omnyama! 

Bathe bethuka abafundi babebona izinqola ezinkulu 
zamaphoyisa zingena ngaphakathi esikoleni. Baqale bama isibindi 
bathi bazowatshela kahle amaphoyisa ukuthi babengalwi nawo 

70 



kodwa babefuna izidingo zabo kule ndoda yakwaMnguni. 
Ngebhadi amaphoyisa enza umsebenzi athunywe wona, awanaso 
isikhathi sokulalela insumansumane eyahlula umntakaZondi 
wancamela ukuhlala phezu kwezikhali, wayibamba eyamakhanda. 

Zithe zingangena izinqola zamaphoyisa ngaphakathi esikoleni, 
ehla amaphoyisa ephethe izibhamu nezimvubu, afike angabuza 
kubafundi. Yaqhuma imvubu, lasho ibhuzi. Kwasuka esikhulu 
isidumo sebebaleka abafundi. Kwase kuphelile ukuthi isikole 
singesabo, abayindawo. Babonakala sebebelethe izithende 
beyophuma ngesango. 

Konke lokhu kwakwenzeka uSokhela esephumile ehhovisi 
lakhe lapho ayezivalele khona. Wayebukeka engeneme 
yilesi senzo samaphoyisa. Wayebona kahle ukuthi uMnguni 
wayengazimisele nakancane nje ukuhamba. Okwakumhlupha 
kakhulu ngukuthi wayengenalo ulwazi lokuthi kuze kufikwe 
lapha nje kwakuqalwephi. Wayengakwazi nokuzidlisa satshanyana 
kuNguzunga ngenxa yokuthi wayemdonse ngendlebe ukuba 
angalokothi amthinte kungakasho yena. 

Akabonakalanga uMnguni ezoxoxa nawothisha ngale nkinga. 
Wavele wakhuluma ngombhobho wabayala ukuba bahambe 
babuye ngakusasa. Bahamba-ke. 

Ngehora lesikhombisa kusihlwa uSokhela ezihlalele kwakhe 
endlini yokuphumula, wezwa isimemezelo somhlangano 
sikhishwa nguThish’omkhulu waseBonokuhle. Babecelwa bonke 
abazali bezingane ezazifunda khona ukuba beze emhlanganweni 
ngoMgqibelo ngehora leshumi ekuseni. 

Lesi simemezelo samkhathaza kakhulu uSokhela. Wayefisa 
ukwazi ukuthi uMnguni wayezozihlangula ngaliphi kubazali uma 
befuna ukwazi ngembangela yokuxoshwa kwezingane zabo. 

“Angingabazi ukuthi uyoqeketha amanga wodwa kubazali 
bezingane. Uyoziveza emsulwa. Icala lonke uyolinameka 

71 



ezinganeni. Pho-ke abazali bakule ndawo bayizidididi ezivuma 
yonke into. Khona manje balethelwe umuntu abangamazi ukuba 
azophatha isikole. Kunokuba bakusukumele lokho, bayihlabe 
inhla…” 

Aphazanyiswe nguMaMhlongo uSokhela emlethele 
itiye. “Kanti Baba uhleli nendaba enkulu kangaka?” Abuze 
uMaMhlongo ebeka izitsha zetiye phezu kwetafula elaliphambi 
kukaSokhela. 

“Ndabani leyo okhuluma ngayo Thoko?” kubuza uSokhela 
ngokuhluthuka. Wayengafuni ukumthambela unkosikazi wakhe 
ngoba wayemshumayeza ngokuthi kufanele ahlukane nale 
ngqondo yakhe yokulwa noMnguni. 

“Ngisho indaba yokuxoshwa kwabafundi esikoleni. Ngempela 
baxoshelweni?” 

“Angazi.” 

“Awazi kanjani Baba ube unguthisha wabafundi abaxoshiwe?” 

“Musa ukungifundekela ngento engingahlangene nayo 
Thoko. Uhlulwa yini ukuyobuza kuMnguni ukuthi ubaxosheleni 
abafundi? Wazi kahle ukuthi ngikhishwa inyumbazane kulesiya 
sikole. Ayikho into engibikelwa yona. Nami ngiyefana nawe, 
angazi ukuthi kwenzenjani.” 

Wamane wafunda kwezakhe uMaMhlongo ukuthi lukhulu 
olwalwenzekile. Wakhetha ukuthula. 

72 



ISAHLUKO SESIKHOMBISA 

Batheleka ngezinkani abazali bezingane ngoMgqibelo ekuseni 
esikoleni bezokwethamela umhlangano. UMnguni wayememe 
bonke othisha ukuba babe khona kulowo mhlangano kodwa 
uSokhela akezanga. 

Esezibekile uMnguni izizathu ezazibe yimbangela yokuvalwa 
kwesikole, kwezwakala ukukhononda okukhulu kubazali. Kuleso 
sixuku esasikhononda kwakukhona nekhehla lejazi. Lona-ke 
lalide linikina ikhanda samuntu ongeneliswa yilokhu akuzwayo. 
Lalisukuma, lisineke kuvele ugqinsi lwezisini ezingenamazinyo, 
liphinde lihlale phansi ngesikhathi uMnguni elandisa abazali 
ngembangela yesinyathelo asithatha. Kwathi makhathaleni 
labonakala seliphakamisa isandla. Waliqhweba uMnguni ukuba 
lizokhuluma embhojeni. 

“Mgcinisihlalo, ngiyakuzwa okushoyo. Ngisakulalele 
ukhuluma, kukhona lapho engidideke khona. Uthe abafundi 
wabaxosha ngoba bengafuni ukungena emakilasini kodwa 
awusitshelanga ngokuyiyona mbangela eyadala ukuba banqabe 
ukufunda. Ukuze sikhulumele phezu kwento ezwakalayo, 
ngicela ukuba usitshele kuqala ngembangela yokwenqaba 
kwabo ukufunda. Bebengeke bamane banqabe nje ngaphandle 
kwesizathu. ” Lisho liwufulathele umbhobho ikhehla liyohlala 
phansi. Kushaywe ihlombe. 

“Wafika uMkhandlu Omele Abafundi ekuseni ehhovisi 
lami wacela ukukhuluma nami sewuvele uqhubeka umduvo. 
Ngawucela ukuba uphindele kubo abafundi uyobatshela ukuthi 
kufanele bayofunda kuqala bese kuthi wona uze kimi ngokuphuma 
kwesikole sizoxoxa. Ngawubonisa nangengozi eyayingase ivele uma 
sithatha isikhathi sesikole sisisebenzise ekuxazululeni izinkinga. 
Okukhulu kunakho konke esikuzele lapha esikoleni yimfundo.” 

73 



Bahhahhama abantu bengeneliswa yincazelo kaMnguni. 
Ikhehla lejazi laqhweba insizwa eyayihlezi eduze kwalo lathi, 
“Ndodana, uyabona kodwa ukuthi lokhu komfana kulishinga 
umthetho wako?” 

“Ulisho ngaliphi lelo mkhulu?” kubuza insizwa. 

“Yini nje lena asitshela yona lo muntu? Ukhona umqondo kule 

nto ayishoyo?” 

“Phela mkhulu naye uchaza isizathu sokuteleka kwabafundi.” 

“We mfana, ngimdala uma ngingaka. Kudala ngiwadla 
amabele. Ngutsotsi lona. Akukho nto azixoshele yona lezi 
zingane.” Lisho bese lithula futhi ikhehla lapho selibona sengathi 
le nsizwa ayisakuthandi ukuxoxa nalo. Ilalele ukuqhubeka 
komhlangano. 

Kusenjalo kusukume umnumzane obukeka eyisifundiswa. Yena 
ubelokhu ebhala amaphuzu phansi uma kukhulunywa. Aqonde 
phambili. 

“Mphathimhlangano, ngingakaqhubeki nengithanda 
ukukusho, ngicela ukuzichaza ukuthi ngingubani. 
NginguMabanga, ummeli omkhulu lapha eMtshezi. UBen 
ofunda lapha esikoleni uyindodana yami. Ngisahlezi phansi 
ngikulalele uchaza, ngithanda ukukutshela ukuthi incazelo yakho 
ayingigculisi neze.” 

“Uyezwa-ke ndodana? Angithi uyezwa? Angishongo kuwena 
ukuthi incazelo yalo muntu ayenelisi?” kuhleba ikhehla lejazi 
ensizweni. 

“Yindlela naye azibona ngayo izinto uMabanga,” kuphendula 
insizwa isikhombisa ukucikeka yileli khehla elilokhu liyiphazamise 
njalo. 

“Lapho ngiyaphika ndodana. Akuyona indlela acabanga ngayo 
uMabanga. Ngumuntu womthetho lona ndodana. Awukho 
umthetho angawazi. Wayigogoda eyalapha kwelakithi waze 

74 



wayofunda neyangaphesheya kwezilwandle. Nakhona kuthiwa 
wayigogoda eyakhona. AmaBhunu alapha kwelakithi amesaba 
kabi ngoba kuthiwa uma esekhuluma isiNgisi umane asikhiphe 
ngamakhala. Ezinkantolo ukhuluma nabelungu abamhlophe 
qwa babhale kome amapensela. Uma icala liphethwe nguyena, 
uphendulana nejaji kushikishe ufudu enkantolo. Hhawu, uyothi 
ulibona ijaji lansondo libe seliluma ipensela yalo lapha ngemuva 
lingasazi ukuthi lizothini. Kwale khona-ke ukuthi liyivume 
engeqiwa ntwala ngoba nakhu empisholo uMabanga. Kodwa 
izethameli zecala ziba ngofakazi bokuthi lehluliwe ijaji. Ngumfo 
kaMabanga lowo ndodana.” Lisho lisineka isikhathi eside ikhehla 
kuvele izisini. 

Liphinde lilalele inkulumo kaMabanga ikhehla. Aqhubeke 
uMabanga. “Sebefikile abafundi kuwe njengobaba wabo bezobika 
izikhalo zabo, wakhombisa ukungabanaki. Wabatshela ukuthi 
kufanele bayofunda kuqala ngaphambi kokuba baxoxisane 
nawe. Konke lokhu kusakweneka obala ukuthi awubakhathalele 
abantwana bakho njengobaba wabo.” 

Aphinde athathe amandla uMabanga. Akhiphe iduku lakhe 
elimhlophe qwa ekhukhwini lebhantshi asule ubuso bese 
eqhubeka. “Ngicela ukubuza ukuthi mithetho mini owayinika 
uMkhandlu Omele Abafundi okufanele uyilandele uma uzothula 
izikhalo zabo?” 

“Ngingeze ngakwazi ukuyibalula ngokulandelana kwayo 
okwamanje ngoba angiyiphethe. Kodwa bayazi kahle abafundi.” 

“Mnumzane Mnguni, ngiqonde ukubuza ukuthi wawutsheliwe 
yini lo Mkhandlu ukuthi kufanele ulethe izikhalo zabafundi uma 
sekuphume isikole?” 

“Kunjalo Mhlonishwa,” kuphendula uMnguni. 

“Wazama yini ukuthola ukuthi kungani lo Mkhandlu weqe 
umthetho owanikwa wona?” 

75 



Abone manje uMnguni ukuthi ubhekene nezimbila zithutha 
nokwenza ziholwa ngemhlophe phambili. Nakhu phela 
empheka ngemibuzo ummeli wansondo kanti ubezitshela 
ukuthi uzobabamba kalula nje abazali. Waze wanekhanda 
elilukhuni lo mnumzane njengengane yakhe! Imibuzo yakhe 
ikhombisa ngokusobala ukuthi ungummeli ovuthiwe. Lapho-ke 
usemgqolozele emehlweni umfo kaMabanga ulindele impendulo. 

“Ngabe nginamanga Mhlonishwa wami uma ngingathi 
ngazama ukuthola lokho ngoba sasishayisana ngemibono 
nendodana yakho uBen futhi yaze yangisongela.” 

Liphinde liqhwebe insizwa ikhehla lejazi. “Bheka-ke ndodana, 
uyambona uThish’omkhulu wakho ukuthi wethukile? Akudlalwa 
kumfo kaMabanga. Mubheke emehlweni lo Thish’omkhulu 
ndodana. Yisigebengu sokuzalwa lesi. Ubecabanga ukuthi 
uzothatha kanye kwehlele lapha kithi ngoba nakhu singafundile.” 
Lisho ikhehla lihlalisisa esihlalweni ukuze liluzwe kahle lolu 
daba. Lithi ukusineka, liphothe ngezandla izinsansa zamadevu 
aqhephula inkomishi. 

Aqhubeke uMabanga ngemuva kokulalelisisa inkulumo 
kaMnguni. 

“Ngikubeka kuwe-ke Mnumzane Mnguni ukuthi nguwena 
kanye obe yimbangela yokuxoshwa kwezingane. Kwakufanele 
uwubuze kuqala uMkhandlu lowo ngembangela yokwephula 
kwawo umthetho wesikole. Kungenzeka ukuthi izinkinga 
ababenazo abafundi zazihambisana nezifundo zabo. Umthetho 
wezeMfundo uthi uma kunento ehlupha umfundi emoyeni, 
ikakhulukazi ephathelene nezemfundo, ayikho into azoyizwa 
lowo mfundi ekilasini. Ukuba khona kwakhe ekilasini kuzofana 
nokuthi akekho ngoba uzoba khona ngesiqu, angabibikho 
ngokomoya nangokwengqondo. Uma kunjalo-ke, sasingekho 
isidingo sokuba baye kofunda kuqala ngoba lokho kwakuzobe 
kungukudlala ngamandla othisha. Kufanele kulungiswe kuqala 

76 



izinkinga ngaphambi kokuba kuqalwe izifundo. Kwasakhona nje 
ukungawumemi lo Mkhandlu Omele Abafundi ukuba ube khona 
kulo mhlangano uzozethulela ubufakazi, kusakhomba khona 
ukuwubandlulula nokuwubukela phansi.” Isho incwansimende 
yakwabo maqede ihlale phansi igaxe umlenze phezu komunye. 
Ithi ukulungisa izibuko zayo kancane emehlweni bese iqhiyama 
esihlalweni ehlezi kuso. 

“Nsi! Ziyime emthumeni kuThish’omkhulu wakho ndodana,” 
kunyenyeza ikhehla lejazi ensizweni. “Zimpumpile kumkhulu 
wakho, mubheke kahle ukuthi wethuke kanjani. Kanti ubeqinisile 
lo mfana kaSokhela ukuthi akazi lutho lo muntu? Ayikho phela 
into eyaziwa yilo muntu wokuhamba. Akafundile enjalo nje. 
Yinye kuphela into ayaziyo. Wazi ukuthakatha nje. Akavele anike 
uSokhela isikhundla sakhe bese emuka.” 

Izizwe insizwa isiyithanda le ndaba yekhehla. “Akusona 
esikaSokhela lesi sikhundla mkhulu. USokhela uyisekela lale 
ndoda,” kuphawula insizwa imamatheka. 

Lagigitheka laze lagxumagxumisa izinyawo ikhehla. “Woshi 
mame! Lalela lapha-ke ndodana. Wena awazi lutho ngiyakubona. 
USokhela ungitshele ngezwa ngalezi ezami izindlebe izolo 
kusihlwa ngesikhathi ngiyombuza ngalo mhlangano. Uthe le 
ndoda yamhambela phambili yayogwazela umhloli ngemvu ukuze 
ayinike lesi sikhundla sokuphatha isikole. UChonco wahamba 
egcobe uSokhela. Kuthiwa lokho wakumemezela kothisha 
nasezinganeni imbala.” 

Liphazanyiswe wukushuba kwesimo ehholo ikhehla ngemuva 
kwenkulumo kaMabanga. Babodwa abase bemi ngezinyawo 
behlongoza ukuwushiya lo mhlangano. Babethi bashiyiswe 
imisebenzi yabo ebalulekile bazolaleliswa imbudane nje into 
engenakhanda namsila. Abanye babekhala ngokuphutha 
kwabo emihlanganweni yamasonto ngenxa yensumansumane 
imali yamakhanda. Isalukazi simbe sasilokhu sikhale njalo 

77 



ngamakhasimende aso esiqatha ayesezonqandeka nemali yaso 
ngenxa yalo mhlangano ongathi shu. Uma singekho ekhaya, 
akubi khona umuntu osidayisela isiqatha. 

UMnguni wayesethule ngaleso sikhathi ebeke izandla 
ezihlathini. Ingqondo yayimile. Kwaze kwasukuma uSihlalo 
woMkhandlu Omele Abazali, uNdukuzempi wakwaDlangalala 
phesheya kweNcintshana wancenga abazali ukuba bahlale phansi 
ukuze kuphethwe lolu daba. Nokho bazithoba bamlalela. Yena-ke 
wazama ukuwubuyisa umhlangano owawusuphumile ezandleni 
zikaMnguni ngokuba acele abazali ukuba baphume nekhambi 
lokuxazulula le nkinga yokuxoshwa kwabafundi. Kulapho-ke 
abavumelana khona ngazwi linye abazali ukuba kuthunyelwe 
abafundi esikoleni ngoMsombuluko ekuseni. 

USihlalo woMkhandlu wacela kubazali ukuba bazeluleke 
izingane zabo ukuba ziyihloniphe imithetho yesikole. 
Wahlakazeka umhlangano. 

UMnguni wavuka ngeSonto ekuseni washayela uMfundisi 
uDubazana ucingo wamazisa ngesimo esasimehlele esikoleni 
ngosuku olwedlule. 

“Kahle-ke mzalwane. Konje kungenzeka ukuthi lo thisha 
angitshela ngaye unkosikazi wakho ukuthi uyasifuna lesi 
sikhundla sokuphatha isikole, nguyena lona osekunyundele 
kubazali bezingane?” kubuza uMfundisi ngokusola okukhulu. 

“Cha, angiboni kanjalo Baba. Bebezokubeka lokho 
emhlanganweni abazali ukuba bebekade bengangifuni kulesi 
sikole. Manje into esixabanise ngempela nabo, yilena yokuxoshwa 
kwabafundi ngenxa yokushaya kwabo umduvo, bangayi 
emakilasini. Bona bakhala ngokuthi yimina engaba yimbangela 
yokuthi abantwana babo benze lo mkhuba.” 

“Hhayi-ke, uyangehlula mzalwane. Ngamanye amazwi 

78 



singasho ukuthi yidimoni leli elilwa nenhloso kaNkulunkulu 
yokukunika lesi sikhundla esihle kangaka!” 

“Impela Baba. Nami ngiyakubona lokho. Manje senginakho 
ukwesaba ukuthi akuzukugcina ngalokhu okungehlele. Lukhulu 
oluseza, luyanyelela. Wake wakuzwaphi Baba ukuthi umuntu 
athi efika nje esikoleni esisha ungakenziwa nomhlangano 
wokumethula kubazali, ahlangane nabo sekuliwa?” 

“Yima isibindi mzalwane. UNkulunkulu uzoba nawe. Akasoze 
akunikele ezandleni zomubi.” 

“Khona ngiyamethemba uNkulunkulu Baba. Yikhona-ke 
nje ukuthi kuke kumfikele umuntu ukudideka empilweni yize 
eyikholwa, ikakhulukazi uma ethi ubhula umlilo ngalapha uvuke 
ngalena.” 

“Yize kunjalo mzalwane, uNkulunkulu akehluleki. Yisivivinyo 
sesikhashana lesi, kodwa sizokwedlula. Sizokhuleka nabazalwane 
ize inqotshwe le mpi yomubi. Nawe mzalwane ungakhohlwa 
ukuzikhulekela.” 

Bayiphetha ingxoxo yabo oMnguni noMfundisi maqede 
zavaleka izingcingo. UMnguni wamfihlela uMaCele 
ngesimo ayehlangabezane naso emhlanganweni ngesikhathi 
emshayela ucingo ngemuva komhlangano. Wabe azi ukuthi 
babengezukuzwana ngemiqondo. 

79 



ISAHLUKO SESISHIYAGALOMBILI 

NgoMsombuluko ekuseni batheleka ngothi lwabo abafundi 
esikoleni. Kwamane kwachwaza nje emagcekeni esikole 
kubonakala ukuthi abafundi bayakuthokozela ukubuyela kwabo 
esikoleni. Babebingelelana, bexhawulana, behleka, kumnandi 
kudelile. Kwaze kwalamula yona insimbi eyayibabizela ehholo. 

Sebethandazile abafundi, wasondela kubona uMnguni. 

“Ngiyethemba ukuthi ukuhlala kwenu emakhaya 
kuyishintshile imiqondo yenu. Ngenxa yokungafuni kwenu 
ukuvula izindlebe uma ngikhuluma, nibonile-ke ukuthi nizithole 
senibhayiza kanjani? Namanje ngisaphinda futhi ngiyaniyala 
ngithi, qaphelani abakhohlisi ngoba bayizinyoka ezibulala 
ngobuthi. 

“Kunabantu okuthi lapho uhlola imisebenzi yabo yesikole 
ushaywe ngamahloni. Kuthi uma ubheka izenzo zabo uthole 
ukuthi zingcole njengokusebenza kwabo emakilasini. Labo 
bantu bahlala beyingozi ngaso sonke isikhathi ngoba bathi 
uma bebona ukuthi ikusasa labo lifiphele bese befaka abafundi 
abasebenza kahle umoya wezikhova. Lokho bakwenza ngenjongo 
yokufeza izinhloso zabo. Basuke bazi ukuthi ngeke kubonakale 
ukuthi bebekade bedlala uma kungezukubhala wonke umuntu 
ekupheleni konyaka. 

“Abanye baphuma emakhaya afudumele, banakho konke 
abakudingayo ezimpilweni zabo. Bazi kahle ukuthi uma 
isikole sivalwa unomphela, bazoqhubeka nokuziphilela kahle 
ngale kokukhathaza abanye abantu. Wena-ke uyalwazi usizi 
lwakini. Uyawazi umndeni ophuma kuwona ukuthi unjani. 
Uyazi nokuthi imali ofunda ngayo itholakala kanzima kanjani. 
Okufanele nikwazi ngukuthi baqashiwe laba bantu abanishayisa 
umduvo. Bahola imali ebomvu ngani. Baniphendula izikhali 

80 



zabo zokulwa ukuze badle basuthe. Manje-ke ngenxa yokuthi 
nani anifuni ukusebenzisa ubuchopho benu, nizithole senihlezi 
emakhaya ningazi ukuthi nihlaleleni. Kufanele kunikhanyele 
bha ukuthi nizokwenzani lapha. Anizanga ukuzoba ngamajaji 
nibone izinto ezingalungile. Anizanga futhi ukuzoba ngamathulisi 
ezigcwelegcwele. Nize ukuzofunda kuphela.” Adonse umoya umfo 
kaQwabe. 

USokhela wayesejuluke emanzi ngenxa yentukuthelo ihlangene 
novalo. Engani phela uMnguni wayesethinte indaba yabantu 
ababeqashwe ukufeza izinhloso zabanye. Konje kwakungenzeka 
nje ukuthi kwakukhona okuthile ayesekwazi uMnguni ngesu 
labo noNguzunga? Lokho kwakuzobe kuchaza ukuthi lo mfana 
waye wadakwa ngandlela thize wase ephahluka kubangani bakhe 
ngale ndaba. Phela uma kunjalo uzobe efe olwembiza uSokhela 
ngoba singagadla kuqala isitha athuke esexoshwa lapha esikoleni. 
Aphinde awuphebeze lo mcabango engqondweni yakhe uSokhela. 
Ngeke ayenze into enjalo uNguzunga. Ubemane esho nje 
uMnguni ngenhloso yokwethusa izingane. 

Aphinde aqhubeke uMnguni nenkulumo. “Kunamafomu 
enizonikezwa wona ukuba niwagcwalise. Wonke umfundi 
uzowagcwalisa. Akekho-ke umuntu ozozama ubugebengu obufile 
ngoba ngizowacwaninga wonke uma seniwagcwalisile ukuze 
ngiqinisekise ukuthi niwagcwalise nonke. Imibuzo ekuwona 
kufanele iphendulwe yonke bese kuthi ngezansi umfundi abhale 
igama lakhe nesibongo, ibanga alifundayo, usuku agcwalise 
ngalo ifomu bese kuthi ekugcineni uyasayina. Uma niqedile-ke 
nizobe seniwanika othisha benu ngokwamabanga eniwafundayo 
bese niphuthuma emakilasini.” Asho uMnguni maqede aphume 
ehholo aqonde ehhovisi lakhe. 

Kuse ngokunye manje kwabanye abafundi lapho sebegcwalisa 
lawa mafomu. Kubakhanyele ukuthi phela sebeyazibopha manje 
ukuze kuthi uma bephinda bebhikisha, baxoshwe unomphela. 

81 



Kube yilowo nalowo azitshele ukuthi noma bangathini oBen, 
uzobatshela kahle ukuthi yena akasayingeni le ndaba yabo ngoba 
kungenzeka ukuthi bona bayasebenza ngalokhu kubatelekisa 
kwabo. Nangomhla wombhikisho bathi angeke bahambe ngoba 
isikole ngesabo. Kodwa kwathi lapho sekufika amaphoyisa 
kukhala isibhaxu, bacela empunzini. Bona kanye labo ababezenza 
izihonga babaleka kuqala. 

UNguzunga wayengungqondongqondo. Ngesikhathi 
behlezi emakhaya wakucabanga ukuthi kungenzeka basayiniswe 
izincwajana ukubethusa. Pho-ke kuthuswe ubani ngoba yena 
uyibhubesi elichofoza konke okumi endleleni yalo? Noma 
angazama mzamo muni uMnguni ukuzilwela kodwa kuzogcina 
bona benoSokhela. Lesi kwakuyisifungo ayehlala esifunga nsuku 
zonke. 

Ekucabangeni kwakhe uNguzunga okwakungase kwenziwe 
nguMnguni kubafundi, wadala isu lokuwabhidliza wonke lawo 
macebo. Wayesekucabangile nokuthi abafundi bazokwethuswa 
bese bemela kude. Nebala kwenzeka njengoba ecabangile. 

Ngosuku lwesibili bebuyile abafundi esikoleni, uBen watshela 
uNguzunga ukuthi abafundi sebemtshelile ukuthi bayahoxa 
manje kule mpi yabo noMnguni. Lowo mbiko wadala ukuba 
uNguzunga ashayele uSokhela ucingo ngemuva kokuphuma 
kwesikole, amazise ngokubhuntsha kwesu lakhe lokuxosha 
uMnguni ngabafundi. 

“Manje ubona ukuthi kwenziwe njani ndodana?” kubuza 
uSokhela ocingweni. 

“Mina sengibona kungcono manje ukuba ngiwuqhube 
ngedwa lo msebenzi. Okubana nje ngukuthi usuzoba nzima 
kakhulu. Uhlale ukwazi-ke lokho ukuze singahluphani.” Washo 
uNguzunga eluvala ucingo engasavalelisanga. 

“Awu, usangene yini lo mfana? Ake nibheke nje ukuthi 

82 



wenzani. Usevala ucingo ngingakaphenduli. Khona la mazwi athi, 
angihlale ngazi ukuze singahluphani, asho ukuthini? Yini lena 
engehlelayo bakithi?” 

Wasala njalo edidekile uSokhela. Wayengasayiqondi neze 
ingqondo eyabe idlalwa yilo mfana. Yayidida ngisho nezihlakaniphi. 

UNguzunga wathi angaluvala ucingo, wasuka waqonda kuBen 
wafike wamchazela ngesu ayeselicabangile nelalizodinga bona 
bobabili. Babengasadingekile abanye abafundi. Okubuhlungu nje 
ngukuthi uBen wayengazi ukuthi wayezobe elekelela uNguzunga 
emsebenzini wakhe owawuzomnika imali. Yena wayecabanga 
ukuthi babesaqhuba ngokwezikhalo zabo kanti useshaye phansi. 
Bheka-ke ngoba baze benza izifungo ezinzulu zokuthi uma 
omunye phakathi kwabo eboshwa, uzoba yisimungulu. Ngeke 
amdalule osele ukuze asale ezama izindlela zokukhulula oboshiwe 
etilongweni. 

Lokhu kwamnika isibindi uBen ngoba wayesohlwini 
lwababengaxoshwa. Akakhohlwanga ethole umuntu 
omkhathalelayo. Bavumelana noNguzunga ngokuthi bazobhala 
uqwembe olukhulu balunameke esicabheni sehhovisi likaMnguni. 
Kulolu qwembe kwakuzolotshwa ukuthi: 

“Ngenxa yokuqinisa kwakho ikhanda uzenza ukhandalensimbi 
ngokwesabisa abafundi lapho belwela amalungelo abo, kusukela 
namuhla uyaziswa ukuthi ususalelwe yizinsuku ezintathu 
kuphela ubonakala emagcekeni akulesi sikole. Sesiphelile isineke 
sokukubekezelela. Uma uqhubeka nokuqinisa ikhanda, uzohamba 
usuya emakhazeni. Ungalokothi wazise amaphoyisa ngalolu daba 
ngoba uzokufa nokufa!” 

Ngezansi kwalawa mazwi kwakuzodwetshwa umuntu 
odutshulwayo nokwakuzobe kuchaza isimo esasizolandela uma 
uMnguni eqhubeka nokuqinisa ikhanda. Waqalwa-ke umsebenzi. 

Ngemuva kokuphothulwa komsebenzi, uNguzunga wayala 

83 



uBen ukuba asale elunameka lolu qwembe phakathi kwamabili 
ebusuku. Wahamba. 

Nangempela waluthatha uBen uqwembe wayolunameka 
ehhovisi likaMnguni sebelele bonke abantu. Wenza isiqiniseko 
sokuthi akabonwa muntu. 

Ngakusasa ekuseni uMnguni wawotha ubomvu uma efica 
uqwembe olumsongelayo ehhovisi lakhe. Waluthatha waqonda 
nalo ehholo wafike wacela uMkhandlu Omele Abafundi 
ngokushesha, waqonda nawo ehhovisi lakhe. Kwaba wukungena 
nje wahlala phezu kwalo udaba. 

“Nginibiza nje ngoba ngifuna ukunikhumbuza ukuthi 
njengoba nilapha esikoleni, nizofunda. Anizanga ukuzokhombisa 
ubuhlongandlebe benu. Anizanga nokuzokhombisa abathile 
ukuthi ninezikhali zokulwa ezinamandla kangakanani.” Asho 
uMnguni ebeka uqwembe olumsongelayo phezu kwetafula. 
“Fundani lapha!” Asho esukuma esihlalweni umfo kaQwabe afake 
izandla emakhukhwini ebhulukwe. 

Wakufunda uMkhandlu okwakubhalwe oqwembeni maqede 
wakhombisa ukukhathazeka okukhulu. Kwawukhathaza 
kakhulu ukubona umdwebo obuhlungu kangaka! UMnguni 
wakuqaphela ukuthi uBen wayengakushayi mkhuba konke lokhu 
okwakwenzekile kanti vele wayemsolile. 

“Angifuni-ke ukulokhu ngikhuluma kakhulu. Ngizoyiqeda 
nya yonke le nto. Ngiyabona ukuthi lesi sikole sesithanda 
ukuphunyuka ezandleni zami. Lokho kuzokwenzeka ngifile. 
Ngiyazi ukuthi amanye amalungu alo Mkhandlu wenu anolwazi 
ngale nto. Ngifuna ukuthi niphindele emakilasini khona manje. 
Wena Ben ungahambi, ngisafuna ukuxoxa nawe.” 

Bushintshe ubuso bukaMnguni. Bushintshe nobukaBen. 
Baphume abanye bengakuqondi okwakwenzeka phakathi 
kukaMnguni noBen. 

84 



“Ben, angithandi ukuthi sixabane noma ulahlekelwe yisikole. 
Kumanje nje usohlwini lwabangaxoshwa noma yinini lapha 
esikoleni. Manje-ke ngifuna ukuba ukhulume lonke iqiniso 
okomuntu efa. Angifuni ukuthi senzane izilima.” Asho abuyise 
izinhlonze umfo kaQwabe ukwethusa uBen. “Ngifuna ungitshele 
kahle ukuthi wazini ngale nto?” 

“Angazi lutho Thish’omkhulu.” 

“Besengishilo njalo ukuthi angithandi ukwenziwa 
isiphukuphuku. Ngimdala kabi ukuthi ngingadlala umacashelana 

nawe. Ngubani owenze le nto Ben?” 

Athule uBen abheke phansi. 

“Umthetho wakhona ngikhuluma nomuntu noma 

ngikhuluma nezindonga zale ndlu?” 

Azithulele nje uBen. 

Asukume uMnguni efuthekile ahlale izithonto phezu kukaBen. 
Amgxavule ngezingubo entanyeni. “Ufuna ukubonani wena 
mfana?” Amxukuzise ngezingubo. Aqhubeke uBen nokuyihlaba 
inhlali. 

Ngaleso sikhathi kuthi akafe uMnguni. Nakhu edelelwa 
yingane madoda! Ize imehlise isithunzi impela nje? “Uma 
ungafuni ukuvula lo mlonyana wakho, ngizophoqeka ukuba 
ngikufake indlela. Ungithola kahle Ben?” 

“Ngifanele ukuthula Thish’omkhulu. Wena ulindele ukuthi 
ngithini uma ungehla ngale ndlela? Okokuqala nje angazi lutho 
ngale nto. Angazi-ke ukuthi kufanele ngithini ngoba ngiyasoleka.” 
Amdedele uMnguni. 

“Uthini mfana?” 

“Sengishilo.” 

“Yimihlola yamaQwabe yini? Ukhuluma nobani kanjalo 

wena?” 

85 



“Kanti ngikhuluma nobani Thish’omkhulu ngoba ngithi 
sisobabili lapha endlini? Angithi ubadedele laba abanye 
bayofunda, wangibamba mina ukuze ungifake le mibuzo yakho 
engasile? Angazi-ke ukuthi usafunani kimi ngoba ungibonile 
phela ngikwenza lokho.” 

“We mfana ndini! Ngithi we mfanakazana! Ake ungishiye 
kancane. Phuma lapha ehhovisi lami ngingaze ngikushaye 
ngesibhakela. Phuma!” 

Afulathele uBen bese enxapha. 

Wo, kwabe useyinyathele emsileni imamba yalukile. Agxume 
uMnguni avale isicabha. “Unxaphela bani wena mfana? Ngibuza 
ukuthi unxaphela bani lowo oyinja yakho?” Asho esakaza 
uBen ngempama aye ayofumbeka phansi kudume opotiyane 
ezindlebeni. 

“Vuka uzibambe ziqine bhoklolo ndini! Angithi usuyindoda? 
Uyangibhodlela nginguThish’omkhulu wakho? Uyizambane 
elibolile wena mfana kaMabanga! Phuma lapha ehhovisi lami!” 
kusho uMnguni emfaka unyawo. 

Aphume uBen engxame efile. Asale uMnguni ethatha ebeka. 
Kufike umcabango wokuba ambizele amaphoyisa lo mfana. 
Nakanjani uzolikhipha lonke iqiniso alibeke lapha. Azoyiqeda 
nya lenkanyana anayo. Uma eqhubeka nale ngqonjwana yakhe 
yokudaza inkani, uzoboshwa. Maye, kuyahlupha ukuphatha 
izingane zabantu abaqhakambisa izikhundla zabo ngoba nazo 
zisuke zifuze bona! Phela lo mfana uluhlaza njengoyise. Naye 
akazikhohliwe ehlakaniphile ukwedlula bonke abameli emhlabeni. 

Angabe esachitha sikhathi uMnguni, avele ahlale phezu 
kwezintambo zabelungu abize amaphoyisa aseLoskop. 
Awendlalele lonke udaba. Kuthi nalapho ethanda ukwazi 
amaphoyisa ukuthi yena usola ubani, avele akubeke ngaphandle 
kokunanaza ukuthi usola uBen Mabanga. 

86 



Asukumela phezulu amaphoyisa ayokwenza uphenyo. UBen 
wezwa esebizwa ngombhobho ebizelwa ehhovisi likaMnguni. 
Wathi engena nje ehhovisi wazithela phezu kwamadoda amabili 
omthetho. Amthatha ayomphenyela emotweni kahulumeni. 
Abukhipha bonke ubuciko bokuphenya amaphoyisa kodwa 
ahluleka ukuthola iqiniso. UBen waphendula ngelithi 
wayengeke ayenze into enjalo ngoba babesayiniswe imithetho 
enzima ngemuva kokushaya kwabo umduvo. Washo nokuthi 
le nto yokusongela uThish’omkhulu yayenziwe ngumuntu 
owayenekhanda elingathathi kahle. Umuntu onjengaye 
nonengqondo ekhaliphile ubengeke akwenze lokhu. Amdedela 
amaphoyisa. Amtshela ukuthi asazoqhubeka nokumphenya. 

UMnguni akumgculisanga neze ukubona amaphoyisa eyeka 
isitha sakhe angasibophi. Lokho kwawushintsha kwawuqeda 
umqondo wakhe. Wabiza uBen ngokushesha wamtshela ukuthi 
kuyodingeka ukuba ame ukuza esikoleni buze buvele ubufakazi 
bokuthi akanacala. Wake wazama ukuzabalaza uBen kodwa 
akaphumelelanga. Wamane wabizelwa onogada bamkhipha 
ngesibhaxu emagcekeni esikole. 

Esezwile uNguzunga ngokuxoshwa kukaBen, wazimisela 
ukuba aye kovakashela uMnguni ebusuku lapho ayehlala khona. 
Wazitshela ukuthi ngeke amnike ngisho nelincane ithuba. 
Wayezomfunda amqonde ngalobo busuku. Wayezoyeswela le 
motshwana yakhe kanokusho. 

Ngabo lobo busuku uNguzunga watheleka ngezinkani 
eNgonyameni lapho ayehlala khona uMnguni. Wakhipha 
isaha lensimbi wasaha isango maqede washo ngaphakathi. 
Wayesekhipha uxhaxha lokhiye wayigwedla imoto kaMnguni yaze 
yavuleka. Washo phezulu. Wakhumula ibhuleki lesandla, yahlehla 
yaze yayophuma ngesango ngoba igceke laliqethukile. Kwasuka 
amaphepha. 

Ngakusasa ekuseni akawakholwanga amehlo akhe uMnguni 

87 



uma ebona igceke licwebile. Lwamshaya uvalo lwamgeqa 
amadolo. Isishonephi-ke imoto? Wabona kahle ukuthi 
kwakuyimisebenzi yomfana kaMabanga yonke lena. Wabona 
kungcono ukuba ayibikele amaphoyisa le ndaba. 

Esiteshini samaphoyisa kwakuhlezi uKaputeni ekhuluma 
yedwa. “Impela kunzima lapha emnyango. Kuliqiniso elimsulwa 
ukuthi ngiphethe isiteshi esingenamaphoyisa. ONgubane bagabise 
izihhanqahhanqa zamakhanda agcwele utshwala. Ubuchopho 
abukho ngempela. Utshwala phambili; umsebenzi ngemuva. 
Angikaze ngisibone isidwedwe sikaSayitsheni esiyisigqila 
sotshwala ngale ndlela. Umuntu usuke emuhle kuNgubane 
uma ekhuluma ngotshwala. Ngiyazisa ngalowo owamnika lesi 
sikhundla. Asimfanele nakancane nje. Laze lahlupheka naleli 
phoyisa elinguZondo ngokuphathwa yileli saka likaSayitsheni. 
Awukho umsebenzi elizowufunda kulesi silima. Kwakuyoba 
ngcono ukuba kwakhushulwa lona laba nguSayitsheni ngoba 
linekhanda elingconywana. 

“Nsuku zonke sithola izingcingo ezivela kubantu bekhala 
ngobelelesi obudla umunyu kule ndawo. Bashiselwa imizi 
ebusuku, bathathelwa izimoto, bayabulawa kodwa umthetho 
ukhona. Zolo lokhu uThish’omkhulu waseBonokuhle kade 
esongelwa yizigebengu ezingaziwa. Ziphi zona lezo zigebengu 
ngoba kumanje nje akukho noyedwa umuntu oseke walethwa 
phambi kwenkantolo? Kwasalo mfana osolekayo uwehlulile 
amaphoyisa. Yikhona kanye lokhu okuweneka obala ukuthi 
ayizidwedwe eziphindwe kalishumi. Kwake kwenzekaphi ukuthi 
amaphoyisa alethelwe umsolwa bese wona ehluleka ukumklinya 
ngemibuzo aze amgojele? Impela ngiyoyizekela amagwababa 
echobana le ndaba.” 

Athukuthele uKaputeni kuthi akazisakaze phansi uma 
ekhumbula ukuthi wayezixhakathisa kanjani izigebengu ngisho 

88 



sekuthiwa akuyi lubuyayo kuzo. Akukho ngisho nesisodwa 
kwezazilandelwa nguye esake saphunyuka. Wayesilandela 
isigebengu esehlehle onke amaphoyisa. Ekugcineni asibambe. 
Azisabalwa-ke izindondo ayeklonyeliswa ngazo ngomsebenzi 
oncomekayo ayewenza. 

Esathukuthele kanjalo uKaputeni, kukhale ucingo. 

“Kusesiteshini samaphoyisa, ngingakusiza?” 

“Sizani bahlonipheki! Ngikhuluma nje angisenayo imoto! 
Ngithe ngivuka ekuseni kwase kukhala ibhungane egcekeni. 
Sebeyithathile!” 

“We mfokazi, ucabanga ukuthi kuyakhomikhwa lapha? Uyazi 
ukuthi anginaso isikhathi sokudlala? Ngiyasebenza lapha uma 
kungukuthi awazi ukuthi ngenzani. Uma ungazisho ukuthi 
ungubani, ucabanga ukuthi ngizokusiza kanjani?” 

Akhumbule uMnguni ukuthi ubengakazethuli kuKaputeni. 
Ukunyamalala kwemoto kumphambanise ingqondo “Ngiyaxolisa 
Macingwane. NguThish’omkhulu waseBonokuhle lona 
okhulumayo.” 

“Hawu, kanti nguwena Qwabe?” 

“Yimina Macingwane. Ihambile imoto yami.” 

“Bebekuphi okhiye bemoto?” 

“Bebesendlini.” 

“Pho ivulwe kanjani imoto?” 

“Lapho-ke nami ngiyefana nawe. Namanje ngisashaqekile. 

Okungididayo ngukuthi le moto ine-alamu kodwa 
ayimemezanga.” 

“Kusobala ukuthi ithathwe abantu abavuthiwe kulo msebezi.” 

“Akujiki lokho Macingwane. Kodwa mina angikungabazi 
ukuthi yilo mfana wakwaMabanga ogile lo mkhuba.” 

“Usho njalo kambe Qwabe?” 

89 



“Khona kungenzeka ukuthi akakwenzanga yedwa lokho 
kodwa angifuni nakufuna nje ukuthi ungomunye wezigelekeqe. 
Lokhu ngikusho ngoba ukusukela izolo umisiwe ukuza 
esikoleni njengomsolwa owangisongela. Ngiyabona ukuthi 
uyaziphindisela.” 

“Washo ngabona Qwabe. Kudingeka ukuba aphenyisiswe lo 
mfana. Kufanele ahlalwe ngobhongwane aliphalaza lonke iqiniso. 
Sizokwazisa uma kukhona esikutholayo.” 

“Ngiyabonga kakhulu Macingwane.” 

Alubeke phansi ucingo uKaputeni. Useze wakhohlwa nya 
nayiphephandaba afike nalo ekuseni. Wakhumbula ukuthi uke 
wabona isihloko esikhononda ngokungazinikeli kwamaphoyisa 
akulesi siteshi emsebenzini wawo. Obekulotshwe ngaphansi 
kwaleso sihloko kwacishe kwamenza wamelwa yinhliziyo. 

“Aphi wona la maphoyisa?” Aqalaze ubala uKaputeni bese 

ememeza. “Ngubane! We Ngubane!” 

“Ngilapha nkosi yami!” 

“Biza uZondo nize lapha nobabili ngokushesha!” Aphume 

uSayitsheni abuye noZondo. 

“Sesifikile Kaputeni,” kusho amaphoyisa. 

“Ngubane!” 

“Kaputeni.” 

“Shut up! Kuphela kwento oyaziyo lena ukufuthana nezihlathi 

sengathi yibululu, awusebenzi?” Ajeqeze uZondo ngeso lengulube 
uKaputeni. 

“Zondo!” 

“Kaputeni.” 

“Kanti nafundani ekolishi njengoba niyizidinditheka nje? 
Nafunda ukunkunkuluzana nalo butshwala enibuhuqa imini 
nobusuku kwaGrace? Yintoni engenza ukuba ngiziqhenye ngani 

90 



emphakathini? Ngiphenduleni phela!” 

“Engani siyazama Kaputeni,” kuzikhalela uSayitsheni. 

“Mzamo muni lona ongenampumelelo? Niyazi ukuthi 

ningodoti nina? Minani, ake nifunde nanti iphepha!” 
Abaphonsele lona uKaputeni. Alifunde buthule amaphoyisa. 

“Fundani kakhulu nina!” kuthetha uKaputeni. 

“Funda Zondo! Uthuleleni manje?” kubhoka uSayitsheni. 

“Wena awunawo yini umlomo wokufunda?” kugadla uZondo 
kuSayitsheni maqede afunde. 

Amalungu amane omndeni okubalwa kuwo umnumzane, 
inkosikazi nezingane ezimbili ezingamawele, abulewe izolo kusihlwa 
eZakhiweni ngesikhathi ehlaselwa yindoda engaziwa ngesibhamu 
sohlobo lwe- AK47 ngenhloso yokuphanga izimpahla. Wonke la 
malungu omndeni wakwaMpungose adutshulwe afela khona lapho. 
Kubikwa ukuthi abembokod’ebomvu baziswa kudala ngokudlanga 
kwalobu belelesi kodwa kuze kube manje awukho umzamo ase 
bewenzile ukubuqeda. Umphakathi unezinsolo zokuthi nabo 
abembokod’ebomvu bayabandakanyeka kulobu bugebengu. Yingakho 
bezithela ngabandayo. Awu! Saphela isizwe sikaPhunga noMageba 
nina benkayishana kaMenzi eyaphuza umlaza ngameva. Konakele! 

“Angithi niyazizwela ukuthi ayikho into eniyenzayo lapha 
esiteshini? Nisebenza utshwala, nidakwe nibhuquze ningabe 
nisazazi ukuthi ningobani. Umsebenzi enaqashelwa wona 
uyanehlula. Angazi ukuthi anisuli ngani nihambe ukuze nidedele 
abantu abazimisele ukusebenza ngoba nina niyehluleka.” 

Athule amaphoyisa abheke phansi. 

“Khona manje uThish’omkhulu waseBonokuhle ungishayele 
ucingo engazisa ngokuthathwa kwemoto yakhe izolo ebusuku. 
Ngikhuluma nje akwaziwa lapho ikhona. Kanti ngempela 
kwenzekani ngalesi siteshi?” 

91 



Akhuze umhlola amaphoyisa. Kuwakhanyele ukuthi kufanele 
ayithungathe ayithole le moto ukuze abuyise isithunzi sawo. 
Kwakulukhuni impela ngoba kwasawona ayesephenduke izitha 
emphakathini. 

“Njengamanje ngithi kini, alishone ilanga lanamuhla 
seniyitholile le moto kanye nezigebengu lezo. Uma like lashona 
ningakatholi lutho, nizongifunda ningiqonde. Amajazana enu 
azogcwala umoya. Ningizwa kahle?” 

“Siyakuzwa Kaputeni,” kuvuma amaphoyisa. 

“UThish’omkhulu uthe yena usola lo mfana ebekade 
niyomphenya esikoleni ukuthi nguyena owenze le nto ngoba 
kumanje nje umisiwe ukuya esikoleni. Ningasifunela nangalaphoke 
isigebengu.” 

“Nami Kaputeni ngithanda ukuvumelana noThish’omkhulu,” 

kuphawula uSayitsheni. 

“Ayihlome-ke ihlasele,” kusho uKaputeni. 

“Macingwane!” kukhuleka amaphoyisa ephuma ehhovisi 
likaKaputeni. 

Asuka lapho amaphoyisa ethukuthele ethelwa ngamanzi 
aqonda ngqo kwaMabanga. Amfica uBen ehlezi nodadewabo 
omncane. Amfaka imibuzo. Waphika. Kwawakhanyela ukuthi 
unenkani lo mfana, akazimisele nakancane nje ukulihlanza lonke 
iqiniso. Amgaxa ozankosi emuka naye. 

Endleleni ebheke esiteshini sawo amaphoyisa, abuya amazwi 
kaKaputeni kuwona. Wayethe ufuna imoto nezigebengu. 
Wayetholakele umsolwa kodwa imoto yayingatholakalanga. 
Kwasayena lowo msolwa wayeliphika icala. Wezwakala 
uSayitsheni esethi, “Uyabona Zondo, unzima lo msebenzi 
esibhekene nawo futhi uyingozi. Kungenzeka ukuthi lezi 
zigebengu esizithungathayo zihlomile. Kubalulekile-ke ukuthi 
nathi sizicabangele futhi sicabangele nemindeni yethu. Thina 

92 



sithungatha abantu esingabazi, bona bayasazi. Bayazi nokuthi 
siyabafuna. Uyayibona-ke ingozi esilengele kuyo Zondo?” kubuza 
uSayitsheni enciphisa ijubane lemoto. 

“Isosha lifela emsebenzini walo Sayitsheni. Akufanele 
sikubalekele ukufa. Angithi kungumsebenzi wethu ukuvikela 
umphakathi?” 

“Habe! Uthi uyazizwa Zondo ukuthi uthini? Usho ukuthi 
asizihlome nje engozini ngoba siqonde ukugculisa umphakathi? 
Uzozondla yini lo mphakathi izingane zethu uma sesifile?” 

“Uma sesixoshiwe-ke emsebenzini ngenxa yobuvaka, ngubani 
ozoba nofefe lokondla izingane zethu? Awuboni ngani Sayitsheni 
ukuthi iyefana le nto?” 

“Awukakawuphenduli umbuzo wami Zondo. Imibuzo ayikaze 
ibuzane. Ngibuza ukuthi uzozondla yini lo mphakathi wakho 
izingane zethu uma sesifile? Ayifani le nto engiyibuzayo nalena 
oyishoyo.” 

“Sayitsheni, wawungeke uwujoyine lo mbutho ukuba 
wawungathandi ukusebenzela umphakathi. Angithi waze 
wakufungela ukuthi uzoba yisisebenzi sawo, uvikele amalungelo 
awo ngisho sekunzima kanjani?” 

“Sasikwesinye isigaba ngaleso sikhathi Zondo. Namuhla 
sikwesinye. Sibhekene ngqo nezigebengu manje. Kuyafiwa. 
Ngakho-ke into esebenzayo manje, wukuhlakanipha 
nokuzicabangela.” 

“Ubugwala buyacasula kwesinye isikhathi ngoba budala 
ukuthi umuntu azivikele noma sekubonakala ukuthi uyehluleka. 
Wena Sayitsheni unenkinga yokubheka izinto ngecala elilodwa. 
Kumanje nje ukhuluma sengathi umphakathi uyiqembu elithile 
eliphila komunye umhlaba. Uyakhohlwa ukuthi umndeni 
wakho ungumphakathi. Angazi-ke ukuthi uma lezi zigebengu 
zingahlasela wona, kungakuphatha kanjani lokho.” 

93 



Ayixoxa le ndaba amaphoyisa kwabonakala ukuthi 
ayaphambana ngemibono. Athi uma eyihlaziya inkulumo 
kaKaputeni, kwawakhanyela ukuthi wayezowabulala nya uma 
eke afika abika imbiba abika ibuzi. Aze avumelana ngokuthi 
kungcono ukuba angayi esiteshini sawo. Ayezokuya kusihlwa uma 
esekhumukile uKaputeni emsebenzini. 

Azula njalo amaphoyisa noBen evenini. Kwathi kusihlwa 
aqonda esiteshini afike amgquma esitokisini. Akhumuka aya 
emakhaya. 

Ngakusasa ekuseni uSayitsheni waqala kwaGrace ngaphambi 
kokuba aye emsebenzini. Wafika emsebenzini esefudumele 
impela. Wathi engena nje ehhovisi likaKaputeni wabe ezithela 
kuyena esemlindele. 

“Iphi imoto Ngubane?” 

“Ayikho Kaputeni.” 

“Ziphi izigebengu?” 

“Ukhona umfana kaMabanga Kaputeni.” 

“Nibambe yena yedwa nje?” 

“Impela Kaputeni.” 

“Ubeyedwa yini kulo msebenzi?” 

“Akasitshelanga Kaputeni ngoba uyaliphika icala.” 

“Wo…bo! Kanti nihambe lapha izolo niyaphi futhi 

niyofunani?” 

“Besiyothungatha imoto nezigebengu Kaputeni.” 

“Imini yonke pho?” 

“Kunjalo Kaputeni.” 

“Iphi-ke imoto?” 

“Angithi ngiyachaza Kaputeni ukuthi siphume inqina 

kamabuyaze.” 

94 



“Wena Ngubane uhlangene nalezi zigebengu zakule 
ndawo ekuhlukumezeni umphakathi. Akekho-ke umuntu 
ongahlukumeza abangani bakhe. Kwasawena uyisigebengu. 
Kufanele ugqunywe esitokisini udonse kanzima ukuze ulihlanze 
iqiniso.” 

“Hhawu Kaputeni! Kodwa ungakusho kanjani lokho? 
Angazani nazigebengu mina futhi angihlanganise lutho nazo. 
Uma kungukuthi uhleli nje ucabanga ukungigquma esitokisini 
ungigqumele into ongenabufakazi bayo, uhambe kabi. Kudala 
ukwenza kukulungela. Angenziwa kanjalo mina.” 

“Yeyi wena mfokazi ndini! Uthi usakhumbula nje ukuthi 
ukhuluma nobani? Ngizokukhipha konke lokhu kuhlanya 
okugcwele lapha ekhanda lakho khona manje. Ubokhuluma 
uwabale amagama akho. Wehlulwa yizigebengu uzohlanyela 
mina? Ududwa ngukuthi uyazenzela nje lapha emsebenzini. Uma 
kuthi hamba uyofuqa utshwala kwaGrace ngesikhathi somsebenzi, 
uvele uthwale lesi singqafaza sekhanda lakho uye khona, 
ukhohlwe wumsebenzi. Kukuphi-ke ukuvikela umphakathi 
lapho?” 

Kusekubi kunjalo ehhovisi likaKaputeni, kukhale ucingo. 
Aluphakamise uKaputeni. Ngokushesha okukhulu sishintshe 
isimo sobuso lapho ekhuluma. Aluvalo ucingo maqede akhwele 
azehlele kuSayitsheni. 

“Ngubane!” 

“Nkosi yami.” 

“Ake ubheke lapha ekhanda lami ukuthi ubonani,” esho 

ekhomba ngomunwe uKaputeni. 
“Ngibona izimvu Kaputeni.” Uphendula nje uSayitsheni 

usefunda kwezakhe ukuthi yinkulu into eza nayo lo muntu. 

“Zichazani?” 

“Zichaza ukuthi usumdala Kaputeni.” 

95 



“Kuhle-ke ngoba uyakubona lokho. Ngimdala uma ngingaka 
kodwa angikaze ngiyizwe into enjena. Lolu cingo ebengilubambile 
luvela kuThish’omkhulu waseBonokuhle. Ubesibikela ukuthi 
ihhovisi lakhe lishe langqongqa izolo ebusuku.” 

“Hhawu madoda! Kwaze kwalukhuni ukuba nguMnguni. Uthi 
bebekuphi onogada Kaputeni?” 

“Uthe ababili babo bebengekho, kusele oyedwa. Yena-ke 
udutshuliwe ishoba lalala amazolo. Bathe befika abalingani bakhe 
bafica ngesidumbu sidindilizile. Emnyango wehhovisi likaMnguni 
bekunoqwembe obelumnqumela ugwayi katiki ngaphambi 
kokuba adutshulwe uma engashiyi eBonokuhle.” 

Wahlahla amehlo uSayitsheni uma ezwa elokudutshulwa. 
Abuya njengoba enjalo amazwi ayewasho kuZondo ngosuku 
olwedlule. Ngempela kwasabona abaphephile kulezi zigebengu. 
Engakaligwinyi lelo, nakhu sekwenzeka lokhu akushilo. 

“Sengiqala ukushaywa wuvalo manje Kaputeni. Sengathi 
simbophele amahhala lo mfana kaMabanga. Izigebengu zisele 
zonke ngaphandle.” 

“Nakho-ke. Ngitheni kuwe? Angishongo ukuthi ubengeyedwa 
lo mfana kulo msebenzi? Uyabona Ngubane ukuthi nehlulwa 
wumsebenzi?” 

“Sengicabanga ukumkhipha lo mfana esitokisini.” 

“Habe! Uthini futhi manje? Uthi ikhanda lakho lisathatha 
kahle nje wena? Ungamkhulula kanjani umsolwa ungenaso 

isiqiniseko esiphelele sokuthi akanalo icala?” 

“Ngisho ngoba uyaliphika Kaputeni, akalivumi icala.” 

“Wena ucabanga ukuthi isigebengu siyingane yini? 

Awuboni ngani ukuthi kudingeka ukuba nibukhiphe bonke 
ubuchwepheshe bokuphenya ukuze nithole iqiniso kulo mfana?” 

Athule uSayitsheni. 

96 



“Njengamanje ngifuna ukuthi niphuthume eBonokuhle 
niyophenya ngalo monakalo, niphuthumise nesidumbu 
emakhazeni.” 

Wathula uSayitsheni wangaphendula. Wathi esuka wayethi, 
“Ngithule nje ngiyacabanga Kaputeni. Uma singahlakaniphi, 
sizophela sonke. Zizosibhuqa lezi zigebengu. Okwamanje 
kuselukhuni ukuba sizithole ngoba asizazi ukuthi zingobani.” 

“Woza nesu phela Ngubane, ungalokhu uthemeleza. Ucabanga 
ukuthi kwenziwe njani?” 

“Lalela-ke Kaputeni. Mina ngibona sengathi lezi zigebengu 
zigqihile. Thina siza ngezingqondo zethu kuzona, mhlawumbe 
zona zisishaya ngemithi enzima njengonkungwini nje. Uma 
isigebengu sisebenzisa leyo mithi, kuba lukhuni ukusibamba 
ngaphandle kokuthi nawo amaphoyisa athole imithi enamandla 
ukuze aseleke ngesithunzi.” 

“Hhayi bo! Phumela obala wena! Uthi akwenziwe njani?” 

“Mina ngibona ukuthi sekufanele siye kwababonayo Kaputeni 
ukuze basihlolele ukuthi zingobani zona lezi zigebengu futhi 

singazibamba kanjani. Mhlawumbe singathola nokuqiniswa 
ukuze sizeleke ngezithunzi zingazami nakuzama ukudubula.” 
Wahleka waze walala phansi uKaputeni, kwaphela nya 

ukuthukuthela. 

“Uyakwazi ukuhhema Ngubane?’ 

“Ukubuziswa yini lokho Kaputeni?” 

“Ngibuza ukuthi uyakwazi ukuhhema Ngubane? Yebo noma 

cha?” 

“Ngiyakwazi Kaputeni.” 

“Kuyinto enhle yini ukuphuza umhhungulo ohhemisayo 

ngesikhathi somsebenzi?” 
“Kuyinto embi Kaputeni.” 

97 



“Pho, uwuphuzeleni umhhungulo ngesikhathi esingafanele 
Ngubane?” 

“Agizange ngiphuze muthi Kaputeni.” 

“Uqonde ukungitshela ukuthi awuzizwa ukuthi uyahhema 
phela uma uzovilapha ukwenza umsebenzi wakho owawufundela 
bese wethembela ezinyangeni? Ngifuna ukuthi uzivulisise lezi 
zindletshana zakho. Uzokwenza ngifile lokho, ungizwa kahle?” 

“Ngikuzwa kahle Kaputeni, ko…” 

“Shut up! Musa ukulokhu ungicasula! Hamba uyokwenza 
umsebenzi engikuthume wona!” 

Waphuma uSayitsheni ebhocobele. Walubika udaba 
kuZondo. Banikela khona esikoleni. Baphenywa abafundi 
kodwa kwafumaniseka ukuthi abazi lutho. Okwamxaka kakhulu 
uMnguni ngukuthi lo monakalo wawudaleke uBen eboshiwe. 
Kanti ngempela kwakungubani isigebengu? 

Asithatha isidumbu amaphoyisa asiyisa emakhazeni afike 
asishiya khona ase ephindela emsebenzini. 

“Niqonde ukungitshela ukuthi niyizehluleki noma anisafuni 

ukusebenza?” 

“Akunjalo Kaputeni,” kuzikhalela amaphoyisa. 

“Wena Ngubane, selokhu wakhushulelwa kulesi sikhundla 

osiphethe, yiliphi icala oke walisebenza ngempumelelo?” 

“Alikho Kaputeni.” 

“Wagcina nini ukubamba isigebengu sigwetshwe ngendlela 

efanele?” 

“Ngagcina ngingakabi nguSayitsheni Kaputeni.” 

“Yonke le minyaka emibili awubophi muntu?” 

“Yiqiniso lelo Kaputeni kodwa ngiyazama.” 

“Zondo!” 

98 



“Kaputeni.” 

“Selokhu wawujoyina lo mbutho wamaphoyisa, zingaki 

izigebengu osuke waziletha phambi kwenkantolo?” 

“Zimbalwa kakhulu Kaputeni.” 

“Mingaki iminyaka uyiphoyisa Zondo?” 

“Yevile kwemithathu Kaputeni.” 

“Kumnandi yini ukutamuza imali kahulumeni mahhala?” 

“Akumnandi Kaputeni.” 

“Uyintshontshelani imali yomphakathi Zondo?” 

“Angiyintshontshi Kaputeni, ngiyayijulukela.” 

“Kujuluka kuni lokhu okungenamiphumela? Angithi kumanje 

nje nibuye niqhatha amazinyo ngaphandle kwezigebengu? We 
madoda!” 

“Kaputeni,” kusabela amaphoyisa. 

“Ngibambeni bo! Ngithi ngibambeni! Phela ngizonibulala 
ngezandla nina. Niyangizwa ukuthi ngithini?” 

“Siyakuzwa Kaputeni. Shwele! Ayidle izishiyele Baba. Uma 
ingazishiyeli, iyodlani kusasa?” kushweleza amaphoyisa ezama 
ukudambisa ulaka lwale nsizwa endala. Phela ayeyazi kahle ukuthi 
yayinzima kwezomkhalambazo. 

Wakhumula izibuko uKaputeni wesula izithukuthuku 
ebusweni. “NginguKaputeni wani uma kunjena? Ngitsheleni 
phela. Angithi yinina enazi kangcono?” 

“Akunjalo Kaputeni,” kulandula amaphoyisa. 

“Niwatholile amabhosho?” 

“Siwatholile Kaputeni.” Washo ewakhipha esikhwameni 

ayesiphethe uSayitsheni ewabeka phezu kwetafula. Awathathe 
uKaputeni awabukisise. 

“Mhn! Mhn! Mhn! Udutshulwe ngo machine-gun lo 

99 



nogada.” Wawasho lawo mazwi uKaputeni eguquguqula 
amabhosho. Wasukuma waqonda ekhabetheni wafike wakhipha 
ibhuku wabhala imininingwane ethile emayelana namabhosho 
ayewaphethe. Wathi angaqeda ukubhala, watshela amaphoyisa 
ukuba ayokwenza izinhlelo ezisile nezizoholela ekubanjweni 
kwezigebengu. 

Amaphoyisa alwa nesu lokunqoba le nkinga eyayibhekene 
nesikole kodwa agcina ehlulekile ukuphuma nekhambi. 
UKaputeni wayelokhu ewabhokele njalo ngolaka ewakhumbuza 
nokuthi azophelelwa wumsebenzi uma elokhu ethithibele 
engasebenzi into ebonakalayo. 

Kwehlukanwa ngalelo langa kumuncu kabi emsebenzini. Yilelo 
nalelo phoyisa lazibona ubuze balo nokulahlekelwa yisithunzi 
emphakathini. UZondo ayemhlabe kakhulu amazwi kaKaputeni 
ayethi untshontsha imali yomphakathi. Nasekhaya kwakhe wafika 
enyukubele, walala engadlile. 

Ngabo lobo busuku obulandela obezimanga, ubuthongo 
abehlanga kuMnguni. Wayecabanga kume ingqondo ngalezi 
zinkinga ezazikhula ngamandla esikoleni. Wayeseke wazidela 
wazisa uMaCele ngakho konke okwakumehlele kanye 
nangomonakalo owawudaleke esikoleni. Wamchazela nokuthi 
lonke udaba lwase lusezandleni zamaphoyisa. 

Kwathi lapho embuza uMaCele ukuthi wayesewabikele yini 
amaphoyisa ngoSokhela, walandula. Wathi lokho kwakuzodala 
ukuba amaphoyisa asole uSokhela angabe esabaphenya 
nabanye abantu kanti yena wayengenaso isiqiniseko sokuthi 
kwakunguyena owayengumenzi walo monadalo. 

Le mpendulo kaMnguni yamthukuthelisa kakhulu uMaCele. 
Wamane waluvala ucingo maqede wanikela kwaMfundisi 
eyomnxusa ukuba akhulume noMnguni amkhuthaze ukuba 

100 



abikele amaphoyisa ngalo thisha ongamthandi. Naye futhi 
uMfundisi wahamba emazwini kaMnguni. Wathi ngumkhuleko 
kuphela owawuzoba ngumxazululi kulezi zinkinga. UMaCele 
wamane waphelelwa ngamandla, waphindela ekhaya edumele. 

“Sekuphikelele ukusa ngiqwashile. Yimina lo osephenduke 
ibhola lezelelesi ngale ndlela? Angisenamoto, ihhovisi lishile, 
unogada ubulewe, nasemhlanganweni bathi abangidle bangifele 
abazali bezingane. Kanti konakelephi ngempela?” 

Athule uMnguni abuyise esinye isehlakalo esike samehlela 
ekuseni ngesikhathi eya emsebenzini. Kuleso sehlakalo ufunde 
ukuthi kwesinye isikhathi impilo iphikwa yiqiniso, uyibone 
isifana namafu amhlophe abukeka emahle futhi engenasici. 
Okuthi athi emahle kodwa abonakale esenyelela kancane 
esibhakabhakeni njengesela eyozishutheka ngaphansi kwamafu 
amnyama khwishi avutha ulaka lwezikhukhula. Bese kuthi nawo 
lawa amahle agcine esephelelwe wubuhle bawo kanye nomusa 
abheje ulaka. 

“Kodwa lo mfana wethekisi ubengizwa ukunuka yini? 
Ngempela yashonaphi inhlonipho kulowa sikhotheni ebengigibele 
kuye? Wangihlukumeza umfana waze wangehlisa impela nje 
ethekisini lakhe ngenxa yemali ehlangene. Cha, yibhadi elixakile 
phela leli. Akathandanga ukulalela ngisho sengimchazela 
ukuthi akahambe nayo yonke le mali, uzongibuyisela ushintshi 
uma esewutholile. Impela kubuhlungu ukungabi nemoto 
nokwenza ube unesikhundla esihloniphekile emphakathini. 
Kuba sengathi nabantu bakujezisela kona lokho. Ngiyambonga 
uthisha uMazibuko ngokungicosha sengilaxazwe esibakabakeni. 
Bengizoba yini kodwa kulesiya sibhabhadlolo sokushisa kwelanga 
njengoba eyindlala nje namathekisi adlula eBonokuhle? 
Besengibona kahle ukuthi kuzodingeka ukuba ngibambe wona 
la mathekisi aya eZakhiweni bese ngehla eGothoni. Laphoke 
bengizoyincenga kancane indlela ngezinyawo ngize ngifike 

101 



esikoleni. Ngibonga nokuthi uMazibuko azinikele ekutheni 
uzongilanda nsuku zonke ekuseni lapha ekhaya aphinde 
angibuyise ngemuva kokuphuma kwesikole. Kodwa phela nesoka 
alikaze lidle kahle imbangi ikhala. 

“Khona kufanele ukuba ngizilindele izilingo njengoba 
ngisesikhundleni nje. Yebo, ngiyavuma ukuthi zinzima futhi 
zithanda ukuba ngenhla kwamadolo. Kodwa akuyona into 
esenhliziyweni yami ukushiya eBonokuhle. Ngisazoqhubeka 
nokuyibamba ishisa injalo le nsimbi. Ngifunga ngiyagomela 
ukuthi angisoze ngiyivumele intando yomuntu ukuba yenzeke.” 

Wathatha wabeka uMnguni ezinika isibindi sokuthi 
uzoyinqoba le mpi, waze wazunywa wubuthongo. 

102 



ISAHLUKO SESISHIYAGALOLUNYE 

Ukufa kukanogada kanye nokusha kwehhovisi likaMnguni 
kwabaphatha kabi abazali bezingane. Babebona isikole 
esasihlonishwa kakhulu eLoskop sivuma phansi. Abanye babesola 
uMnguni bethi uyehluleka ukusebenzisana nabafundi. Ufuna 
ukuhlala njalo engundlovu kayiphikiswa. 

Ikhehla lejazi nalo lalingazibekile phansi. Laliphuma lingena 
nemizi linxenxa izakhamizi ukuba zilusukumele lolu daba 
lukaMnguni. Lalithi ukuba amadoda alusukumela ngosuku 
lomhlangano wabalimi, ngabe akuzange kwenzeke konke lokhu 
okwase kwenzekile esikoleni. Lona ngokwalo lalifisa ukuthi 
amadoda endawo asukume ayombonga uMnguni eMnyangweni 
wezeMfundo bese ewunxusa ukuba ugcobe umfana wendawo. 

Abantu abayi nganxanye bengemanzi. Phezu kwazo zonke lezi 
zinsolo nemibono ngoMnguni, babekhona labo ababevumelana 
nezenzo zakhe. Babekubeka ngokusobala nasekhehleni lejazi 
ukuthi uMnguni wayengenacala. Indaba yayinabafundi. 
Babebagxeka bethi yibona ababengafuni ukufunda, befuna 
ukuziphatha. Bona babengabathumelanga esikoleni ukuba 
bayoba ngamabhoklolo bashayele othisha imithetho. Babebabaza, 
bekhuza umhlola bethi, babengakaze bakubone okunjena. 
Njengasiphi isikole esadedela abafundi ukuba bazenzele 
umathanda qede zonke izinto zahamba kahle? 

Babekhona nabanye ababelimisa ngesihloko elithi izingane 
zabo zazimncoma kakhulu uMnguni zithi uhlala elwela ukuba 
zifunde. Umuntu ezazimhlaba kakhulu kwakunguyena umfo 
kaGambushe okuthiwa wayengakukhathalele neze ukufunda 
kwazo. Wayekhathalela umndeni wakhe kuphela. Ezakhe izingane 
zazifunda ezikoleni zabelungu, zisikhipha ngamakhala isiNgisi. 

Othisha nabo sasibakhathaze kakhulu lesi simo esase 

103 



sidunge isikole esihle kangaka saphenduka inkundla yokufa. 
Nakubona ukudideka kwakubhalwe ebusweni. Kwase 
kujwayelekile ukuthi isikole sishiywe sisesimweni esifanele, kuthi 
ngakusasa sificwe sesikwesinye. Lalingashoni lingenazindaba 
zalo eBonokuhle. USokhela yena wayekhululekile emoyeni. 
Emphakathini wayekubeka kucace ukuthi lo Thish’omkhulu 
omusha wayehluleka ukuphatha isikole. Nokho wayengakuvezi 
ukuthi naye wayesigaqele lesi sikhundla sokuphatha isikole. 
Kwakuyikhehla lejazi kuphela elalikwazi lokho. Nalo labe lazi 
ukuthi wephucwe isikhundla sakhe. 

Ngalezo zinsuku wayengaphumuli uSokhela yizingcingo 
ezazivela kuNguzunga emazisa ngokuqhubeka komsebenzi. 
Wayengakhohlwa uNguzunga ukubeka ngokusobala ukuthi 
lo msebenzi wawunzima kakhulu kunokuwucabanga kwakhe. 
Wayekugcizelela njalo nokuthi ucela ukuba bangahluphani uma 
sebekhokhelana. 

Ezinsukwini ayenqunyelwe zona uMnguni ngabantu 
abangaziwa, kwase kusele olulodwa vo ngesikhathi evuswa 
wucingo kusempondozankomo. 

“Yebo-ke Mnumzane, kwakuhle ngakuthola. Ngiludinga 
kakhulu usizo lwakho,” kusho indoda ngale ocingweni. 

“Ngubani engikhuluma naye?” kubuza uMnguni evuka, ehlala 
ngezinqe embhedeni. 

“Akufuni wena-ke lokho. Yinye kuphela into engifuna 
ungenzele yona. Angikuceli futhi angikuncengi. Ngifuna ukuthi 
uyenze uthanda ungathandi.” Yasho ngokugcizelela indoda. 

“Nanti ibhadi lami bo!” 

“Kahle-ke ndoda! Ungalokothi uphazame. Akukhulunywa 
nami kanjalo. Ukhumbule futhi ukuthi awukhulumi nomkakho. 
Zama-ke ukucwecwa amazwi akho ndoda ndini!” 

“Nx!” Aluvale ucingo uMnguni. “Waze wangeyisa umuntu 

104 



nokwenza ngingamazi nakumazi. Aze angivuse ekuseni kangaka 
pho angivusele ukungeyisa? Bhadi lini kodwa leli elingehlelayo 
bakithi?” 

Lukhale futhi ucingo. Aqale anqikaze ukuluphendula 
uMnguni. Acabange ukuthi uzothi uyaluphakamisa aphinde 
ahlangane nale ndoda eyeyisayo. Nokho ugcine umehlulile 
umqondo othi kuzomele aluphendule lolu cingo ngoba 
kungenzeka ukuthi akuselona oluvela kulo muntu angamazi. 
Aluphakamise. 

“Yeyi wena sithutha ndini! Thela amafutha ensimango 
ezindlebeni zakho yikhona uzokuzwa kahle. Uma uke waphinda 
waluvala lolu cingo, angeke iphele imizuzu emihlanu ngingakafiki 
lapho. Lokho kuzobe sekuchaza ukuthi usuyehlukana nokudla 
amabele,” kusonga indoda ngokukhulu ukungancengi. 

Lumdukluze uvalo uMnguni. Iqhubeke indoda. 

“Nakhu-ke engifuna ungenzele khona. Ngiyethemba 
usakhumbula ukuthi kusasa wusuku lwakho lokugcina 
ukubonakala emagcekeni aseBonokuhle. Ngiyazi-ke ukuthi ngeke 
uhambe ngoba unenkani yeselesele. Ngiyazi futhi ukuthi uthi 
awuyi ndawo, ungamane uhambe uyisidumbu. Ngiyabubonga 
ubuqhwaga bakho ndoda yamadoda. Ngiyabona ucabanga ukuthi 
ukufa kufana nokukhamisa nje ehhovisi ungenzi lutho, uhlalele 
ukubhaxabulana nezingane ngemvubu njengezimbongolo. 
Nokho mina ngadaleka kahle. Anginalo unya njengawe. 
Ngiyayikhathalela impilo yabanye abantu. Nginesihe nginjalo 
nje. Yingakho ngibone kungcono ukuba ngikushayele ucingo 
ngikwazise ukuthi ngizofika lapho kusasa ngehora lesithathu 
ntambama. Ngifuna ukukweluleka ukuze uhambe kahle usaphila. 
Nakanjani kufanele ushiye kulesiya sikole. Ungalingi ubize 
amaphoyisa ukuba azokuqapha ngoba uzobe usuzimbela igodi 
usaphila. Kuyezwakala?” 

105 



“Kuyezwakala mfowethu,” kuphendula uMnguni sekubhakuza 
isifuba ngenxa yovalo. 

Walubeka phansi ucingo uNguzunga. Wasala elubambile 
ngalena uMnguni ezimukelwe yikhanda. 

“Nakho-ke okukhulu. Ngimane ngisongelwe ngumuntu 
engingamazi kalula kanjalo nje? Kakade uyithathephi inombolo 
yocingo lwami? Konje kufanele ngenze njani? Ngiwabikele 
amaphoyisa? Uma le ndoda isikuzwa lokho ngizothi webani, 
asabele kuphi? Impela sengiyezwa manje ukuthi siyashisa lesi 
sihlalo engihlezi kuso. Ziyangishuka izinkinga. Okubi nje 
ngukuthi kubukeka kunabantu abacashile nabangemuva kwayo 
yonke le nto. Ngeshwa angibazi ukuthi bangobani. Namaphoyisa 
akule ndawo ayehluleka ukubathola. Khona ngiyavuma ukuthi 
uSokhela uyisitha sami kodwa manje angikwazi ukumbeka icala 
ngithi unesandla kule nto. Anginabo ubufakazi obuphathekayo 
ngalokho. Umuntu engimsola kakhulu enhliziyweni yami 
nguyena lo mfana wakwaMabanga. Kodwa futhi ngivele 
ngidideke kakhulu ngaye ngoba amaphoyisa ayehluleka 
ukumthola enecala.” 

Limdumele ngamandla ikhanda uMnguni. Lezi zinto 
ezazenzeka esikoleni zaziwubufakazi bokuthi wayehlezi phezu 
kwegeja lishisa. Into eyayingase imsize kukho konke lokhu, 
wukuba abone eze ngayo. Manje-ke yena wayencamela ukufa 
kunokuba adlale abantu angabazi bamlahlise isikhundla ayesifuna 
iminyakanyaka. 

Esacabange kaningana uMnguni ngale ndaba yokwesatshiswa 
kwakhe ngocingo, wanquma ukuba athinte amaphoyisa awazise 
ngalokhu. “Cha, ngeke ngidlale izigebengu mina. Kunini 
zangiqala? Ngizowashayela impela nje amaphoyisa ucingo 
ngiwacele ukuba azongiqapha. Ngiyethemba ukuthi asekhona 
onke emsebenzini manje. Sekusile.” 

106 



Walushaya ucingo uMnguni walubika udaba lwakhe 
kuKaputeni. Walwendlala kwabonakala ukuthi ukhathazekile 
futhi uyawadinga kakhulu amaphoyisa kule ngxaki yakhe. 

Ngesikhathi ekhuluma uMnguni, uKaputeni wayethatha ebeka 
ngengqondo engazi ngempela ukuthi uzomphendula athini. Phela 
selokhu wawabikela amaphoyisa ngesimo saseBonokuhle, akukho 
okugculisayo aseke akwenza la maphoyisa akhe ukuvikela isikole 
nomphakathi waso. Kunokuba izinto ziye ngokuba ngcono, 
konke kwamane kwakhombisa ukubisha nje. 

Kwathi lapho eseqedile ukukhuluma uMnguni, kwavele 
kwathuleka ocingweni. Lokho kwamdida kakhulu wangabe esazi 
ukuthi kwenzekani. Kwamthatha imizuzwana impela uKaputeni 
andukuba aphendule. 

“Eyi, ngiyezwa Qwabe. Ngiyasizwa nesicelo sakho mfowethu. 
Ukhuluma nje ngizibuza ngiyaziphendula ukuthi kazi yini lena 
owazidlela yona lezi zigebengu njengoba zikuphilisa impilo 
ebuhlungu kangaka?” 

“Umbuzo wakho ufana nalona engihlala ngizibuza wona nami. 
Ngeshwa-ke akekho ongichazelayo ukuze ngicacelwe. Kimi impilo 
isiphenduke isihogo uqobo lwaso. Angikutholi ukuphumula. 
Okunzima kakhulu yikhona ukuthi angibazi laba bantu abagila 
lo mkhuba. Nomuntu engimsolayo usesitokisini. Ngabe ngithi 
nguyena lona ongisongelayo.” 

“Mina Qwabe, ngizizwa nginamahloni ngale nto eyenzeka 
empilweni yakho. Ukuba kuya ngami ngabe sikhuluma nje 
zigcwele esitokisini izelelesi. Manje akunjalo. Inkinga esinayo 
ngukuthi sibhekene nongqondongqondo, imigulukudu emidala. 
Indaba yomfana kaMabanga iphathisana ngekhanda. Ukuboshwa 
kwakhe akusiniki umkhondo wezigebengu. Kodwa-ke mfowethu, 
lokho akuchazi ukuthi akanacala. Okwesibili akuchazi ukuthi 
nathi asiwenzi umsebenzi kumbe sesihlulekile. Sisazoqhubeka 

107 



nokumphenya size saneliseke ukuthi ngempela umsulwa. Khona 
kungenzeka ukuthi uxhumene ngandlela thize nalezi zigebengu 
esingakwazi ukuzithola.” 

“Lonakele izwe bakithi. Sithi sifundisa izingane kanti sifundisa 
izigebengu.” 

Bayixoxa eyezigebengu oMnguni noKaputeni bagcina 
bengafikanga ndawo. UKaputeni wagcina ethembise uMnguni 
ukuthi uzomthumelela amaphoyisa ukuba azomgada. Nebala 
wawathumela ngokushesha. Ahamba naye uMnguni ukuya 
esikoleni emgadile. 

Waqhubeka ngokujwayelekile umsebenzi esikoleni uMnguni 
egadwe ngamaphoyisa. Kwakungavunyelwe muntu ongaziwa 
ukuba angene ehhovisi lakhe engazange aphenywe kabanzi 
ukuthola ukuthi wayengeyona ingozi. Nalapho esededelwe 
lowo muntu ukuba ayoxoxa naye, wayephelekezelwa ngelinye 
lamaphoyisa liyomngenisa ehhovisi likaMnguni. 

UMnguni wayematasatasa ehhovisi lakhe ngesikhathi 
kukhala ucingo. Waluphakamisa. “KuseBonokuhle, nguMnguni 
okhulumayo, ngingakusiza?” 

“Ngiyakubingelela Mnumzane Mnguni. Ngummeli uMabanga 
lona okhuluma naye.” 

Lumuthi heqe uvalo uMnguni. Adonse kakhulu umoya 
aphinde awudedele. “Ngiyavuma Mhlonishwa. Sakhunjulwa 
abantu bomthetho namhlanje, kwenzenjani?” kubuza uMnguni 
ngezwi eliqhaqhazelayo. Wabe azi kahle kamhlophe ukuthi 
kwakumayelana noBen. 

“Yizinkinga mfo kaMnguni. Ngikushayela nje ngifuna ukwazi 
ukuthi njengoba unikele ngengane yami nje emaphoyiseni, 
unesiqiniseko esingakanani ukuthi iyona eyimbangela yalo 
monakalo owenzeka esikoleni sakho?” 

Adonse umoya futhi uMnguni bese ewudedela. “Anginaso 

108 



isiqiniseko Mhlonishwa, kodwa indodana yakho yangisongela.” 
“Ngamanye amazwi uqonde ukungitshela ukuthi umntanami 

uboshwe njengomsolwa?” 

“Kunjalo Mhlonishwa.” 

“Okuchaza ukuthi kungenzeka ukuthi uboshelwe amahhala 

nje akanalo icala?” 

“Nakho lokho kungenzeka, kodwa…” 

“Cha, ungabe usaqhubeka ngoba sengiyitholile impendulo. 
Ngicela ukuthi ungizwe kahle Mnumzane Mnguni. Angiqondile 
ukuvuna umntanami, kodwa ngithanda ukuthi izinto zihambe 
ngeqiniso. Uma kungukuthi uBen utholakala enecala, 
kufanele ajeze ngokona kwakhe. Kodwa-ke uma inkantolo 
imthola engenacala, ngiyonibopha nibolele ejele ngoba niyobe 
nimhlambalazile namlahlekisela nangethuba lokufunda. 
Njengoba ebhadle esitokisini nje uyasala ezifundweni zakhe. 
Mina ngokwami angimazi uBen eyihlongandlebe njengoba 
nimchaza nina. UBen ngimazi eyingane ehloniphayo neziphethe 
kahle. Kuphela nje akezwani nokuxhashazwa aphathiswe 
okwembongolo. Uyawazi amalungelo akhe njengesakhamuzi 
saseNingizimu-Afrika.” 

Ajuluke uMnguni ocingweni. Ludlale ngaye uvalo. Phela 
uMabanga uyaziwa ukuthi akalibheki icala. Kusobala ukuthi 
uzoyilwela indodana yakhe kuze kube sekugcineni. Kuyoba nzima 
kakhulu uma kuke kwatholakala ukuthi iboshelwe amahhala, 
ayinacala. Uyobaphendula ibhola uMabanga abakhiphe yonke 
inkanyana lena. 

Aphinde afikelwe wukuthukuthela uMnguni uma esewahlaziya 
kahle amazwi kaMabanga. Bekunani athule abone kuqala ukuthi 
igcinaphi indodana yakhe. Ngemuva kwalokho azithathe-ke 
izinyathelo zomthetho uma kungukuthi itholwa ingenacala. 
Kuwubulima nje ukusukeleka usongele abantu ngento ongenaso 

109 



isiqiniseko sayo. Sekusobala manje ukuthi kungumkhuba 
wakwaMabanga ukusongela abantu. 

Akhumbule uMnguni ukuthi usalubambile ucingo. Avele athi, 
“Kulungile Mhlonishwa, umthetho yiwona oyohlukanisa inhloko 
nesixhanti. Mina nawe asazi lutho. Ungakhohlwa ukuthi izingane 
ziyaphoxana. Angeke ukuqinisekise ukuthi uyazazi.” 

Aluvale ucingo uMabanga engasavalelisanga. 

“Mhn! Kulukhuni kuyitshe. Phela uyinyongo nangu ummeli. 
Sekuyangikhanyela manje ukuthi lo mfana udelela kangaka nje 
yingoba igunya elithole kuyise. Yena uMabanga unesiqiniseko 
esingakanani ukuthi indodana yakhe ayinacala? Kanti ingane 
ingamtshela yini umzali wayo ukuthi iyisigebengu? Konje vele 
kungumsebenzi wabo abameli ukumela izelelesi bazikhiphe 
emajele ngoba bethi zinamalungelo okumelwa. Ziyasuka lapho 
zihlukumeza umphakathi ongenacala ngoba zazi kahle ukuthi 
bakhona abameli bazozikhulumela.” 

Lumshukashuke uMnguni udaba lukaMabanga aze agcine 
esefikelwe ngumbono othi akabize uZuma azomxoxela 
ngezinsongo zikaMabanga. Uyazi ukuthi ukhona umqondo 
azowuthola kuye. Athathe umshini wokuxhumana abize ngawo 
uZuma, amcele ukuba aphuthume ehhovisi lakhe. Nebala angene 
uZuma ahlale phansi. Avele azibonele uZuma ukuthi kuyabheda. 
Babuphaphathekile ubuso bukaMnguni ngenxa yovalo. 

“Zimbi izinto Nxamalala,” kusho uMnguni ehlalisisa 
esihlalweni. 

“Wo, singathini mfowethu, yizinkinga zomhlaba 
lezo. Okubuhlungu nje ngukuthi zidalwa yizimfamona, 
azizenzakaleli.” 

“Lisho uliphinde lelo Nxamalala. Ngihlupheka nje kungenxa 
yabantu bakithi abamnyama. Usemkhulu umsebenzi okusafanele 
wenziwe ukuguqula izingqondo zabo zisebenzele intuthuko. 

110 



Ubandlululo lwazilimaza kakhulu izingqondo zabantu bakithi. 
Nanxa sesingenile embusweni wentando yeningi kodwa uyabona 
nje ukuthi ubuthi obadalwa wubandlululo busekhona kubantu. 
Uma umuntu omnyama ekhushulelwa esikhundleni esiphakeme, 
kusuka omunye umuntu omnyama amdonsele phansi ukuze 
ahluleke ukusebenza ngempumelelo.” 

“Yiqiniso lelo Qwabe. Kusekude phambili kumuntu 
omnyama. Kunensila embi emnamathele okuthiwa wumona 
nokungelula ukuba ikhuhleke. Bheka ngoba kumanje nje 
awukhululekile kodwa usemsebenzini. Nawa amaphoyisa 
akugadile. Kuseyiwona njalo umsebenzi womuntu omnyama.” 

“Kusinda kwehlela Nxamalala. Ngikubiza nje ngifuna 
ukukutshela ukuthi ngiqeda kuthola ucingo oluvela kuMabanga 
ummeli.” 

“Musa ukusho njalo Qwabe!” kusho uZuma ngokwethuka. 

“Kunjengoba ngisho Nxamalala.” 

“Uthini uMabanga?” 

“Ungitshele ukuthi uma inkantolo ike yamkhipha phambili 
umfana wakhe, uyosibopha izandla nezinyawo nala maphoyisa 
ami.” 

“Uyahlanya uMabanga. Ududwa ngukuthi ungummeli 
owaziwayo. Okokuqala nje lo mfana wakhe uyedelela akamazi 
umuntu omdala. UMabanga ufuna ukuthi sibuswe yilo mfana 
wakhe, agcagcaze phezu kwamakhanda ethu sithule? Usangene. 
Asizukuvuma thina ukudansela isigingci sendodana yakhe.” 

“Uqhubeke wathi kufanele sikhumbule njalo ukuthi njengoba 
eboshiwe lo mfana ziyamshiya izifundo. Uma eseyosimangalela, 
uzofuna zonke izinxephezelo zalokho kimi. Manje mfowethu 
ngifuna sibonisane ukuthi ngingasivika kanjani lesi simo.” Asho 
uMnguni echofochofoza iphepha ngepeni phezu kwetafula. 

“Yima isibindi Qwabe. Ngiyawathemba amaphoyisa. 

111 



Azomphenya umfana kaMabanga aze amehlule. Uzogcina 
eliphalaze lonke iqiniso.” 

“Wo, mina angisethembi lutho Nxamalala. Sesiside lesi 
sikhathi ephenywa lo mfana. Kufanele ukuthi ngabe aselitholile 
iqiniso kuye. Manje kubukeka sengathi asehlulekile.” 

“Akulula ukuphenya Qwabe. Nakhu phela kuwathathe 
isikhathi eside la maphoyisa ukuthola imoto yakho, yize eyithole 
isiyigobongo nje. Bekezela mfowethu, kuzolunga.” 

“Ukube awatholile amasela emoto yami, ngabe ngithi 
kuzolunga. Manje agcine ngalo igobongo lelo. Lutho ukuthola 
amasela.” 

“Yithemba kuphela eliyokusiza Qwabe. Uma umethemba 
uNkulunkulu ukuthi ungumenzi wezinto zonke, uyobe uqedile. 
Uzokulwela. Mina ngimsola kakhulu lo mfana wakwaMabanga. 
Unolwazi ngakho konke okwenzekayo lapha esikoleni. Nakuba 
ngingaqondile ukuthi nguyena yedwa owenza wonke lo 
monakalo, kodwa unesandla kuwo.” 

Engakaphenduli uMnguni, kukhale ucingo. Aluphakamise. 

“NguKaputeni uMchunu oshayayo.” 

“Wenzile washaya Macingwane. Zimbi izinto ngapha.” 

“Sengathi zimbi nhlangothi zonke Qwabe. Njengoba 
ngikuthinta nje ngifuna ukukwazisa ukuthi bengihlaselwe 
ngummeli uMabanga khona manje ezongitshela ukuthi 
uma inkantolo ike yayithola ingenecala indodana yakhe, 
siyowukhomba onotshwala.” 

“Kahleni bo! Yimihlola phela lena. Kanti weyisa ngempela 
uMabanga?” 

“Ukweyisa yinto yakhe. Akazikhohliwe engummeli womhlaba. 
Thina maphoyisa akasazi ukuthi siyini. Maningi kabi amaphoyisa 
asebhincele nxanye ngenxa yakhe. Manje usehlala ecabanga 

112 



ukuhlukumeza onke amaphoyisa.” 

“Uyazi Macingwane, ushaya ucingo nje nginothisha 
uZuma lapha ehhovisi. Sidingida udaba lwakhe uMabanga. 
Ubengishayele ucingo engitshela yona le nto akutshele yona. 

Ungisongele kanzima impela.” 

“We mame…! Nebala akasile ekhanda lo muntu.” 

“Kusobala-ke Macingwane ukuthi nisasilelwe ngumsebenzi 
onzima okusafanele niwenze. Usadinga ukuphenyisiswa lo mfana 
wakwaMabanga. Uma nimthambela, siyodlela ogageni.” 

“Khululeka lapho Qwabe. Kusenjengoba ngishilo kuwena 
ekuseni. Awakahluleki amaphoyisa. Usazolikhipha lonke iqiniso 
umfana kaMabanga alibeke lapha. Uyosho Qwabe ukuthi 
ngakutshela.” 

“Sengathi kungaba njalo Macingwane.” 

“Yinde ingalo yomthetho Qwabe. Akukho lapho engafinyeleli 
khona. Kwala ngisho isigebengu sesithathe amasakana aso seqa 
umngcele sayocasha emazweni angaphandle ngoba sicabanga 
ukuthi siphunyulile. Umthetho usilandela uze usigojelele lapho 
esicashe khona.” 

Akhuluma amadoda kuyileyo iveza uvo lwayo ngokusebenza 
komthetho. UMnguni wayekhala ngokuthi umthetho obusa izwe 
wawubukeka sengathi ubhekelele kakhulu izigebengu kunabantu 
abaziphethe kahle. Wayengasizwa kahle isizathu esidala ukuthi 
isigebengu sinikwe ilungelo lokumelwa kodwa sibe sihlukumeze 
umphakathi. Kwesinye isikhathi size sikhiphiphe nomphefumulo. 
Uyasuka lapho umthetho usikhipha phambili ngoba ukhala 
ngobufakazi obungenele. Nakuyo le ndaba yokuhlukumezeka 
kwesikole kwakungase kube njalo ngoba wayengekho ngempela 
umuntu owayengama ebhokisini enkantolo afunge agomele athi 
wambona umfana wakwaMabanga egila yonke le migilingwane. 
Nangaphezu kwalokho, akekho awayengaphumela obala ame 

113 



ebhokisini athi uSokhela uyathinteka kuzona zonke lezi zinto 
ezazenzeka esikoleni. Konke lokhu kwakuyinhlanhla enkulu 
ezigebengwini. 

Sebexoxe badela oMnguni noKaputeni, bavalelisana. Zavaleka 
izingcingo. 

Bayixoxa ekaMabanga oMnguni noZuma waze wathamba 
uMnguni. Wagcina eseme idolo ngethemba lokuthi amaphoyisa 
azowenza umsebenzi wawo lize lihlale obala iqiniso. Behlukana. 

Emini kusafundwa esikoleni, uNguzunga wathatha izincwadi 
zakhe wemuka. Akekho owabe azi ukuthi wayenyamalale 
washonaphi. Saze saphuma isikole engabonakali. 

Sesiphumile isikole, amaphoyisa ahamba naye uMnguni ukuya 
lapho ahlala khona. Ayezomgada imini nobusuku zize zibanjwe 
zonke izigebengu. 

Selithambeme ilanga, kwamsuka uSayitsheni. “We Zondo.” 

“Yebo Sayitsheni.” 

“Uma ubuka nje ucabanga ukuthi ziyiziphukuphuku yini lezi 

zigebengu esizilindile?” 

“Ukususelaphi lokhu okushoyo Sayitsheni?” 

Ahleke uSayitsheni. Akhiphe intethe ayokhele. Athi ukudonsa 
kabili kathathu bese eqhubeka nengxoxo. “Njengoba inqola 
siyipake eduze kwendlu nje asikho isigebengu mfowethu 
esingaziphonsa embizeni ebilayo sibhekile. Mina ngibona ukuthi 
iphoyisa elilodwa lanele ukuqapha lo muzi.” 

Athule uZondo anikine ikhanda. “Sekunguwena manje 
Sayitsheni osekhuluma kanjena? Angithi uhlala ungikhalela zonke 
izinsuku uthi ziyingozi lezi zigebengu? Ungakusho kanjani-ke 
ukuthi iphoyisa elilodwa lanele ukuqapha lo muzi? Ukhumbule 
ukuthi unogada obulewe ubengasonganga izandla. Ubehlome 

114 



ngesibhamu esikhulu nesincane. Okuxakayo-ke ngukuthi yize 
bekunjalo, ubulewe. Akabulawanga njalo ngoba eyisilima.” 

Wahleka uSayitsheni. “Suka lapha wena. Yini eyaziwa 
ngunogada, umantshingelane? Laba bantu baqeqeshelwa 
ukuphatha amawisa ngoba bezobamba izigebengu ezingaphethe 
zibhamu. Basuke sebezanywa nje uma beke bafundiswa 
ukubamba izibhamu ngaleso sikhashana. Thina-ke maphoyisa 
angeke siziqhathanise nabantu abanjalo.” 

“Kungaba njani uthinte uKaputeni ngalo mbono wakho, 
umtshele nokuthi nguwena ozoqapha lo muzi zonke izinsuku?” 

“Bengizincokolela mina Zondo. Kanti wena awuncokoliswa 
yini?” 

“Ungancokola kanjani ngento ebuhlungu kangaka? Kuthi kufe 
umuntu wena ukwenze ihlaya ukufa kwakhe?” 

“Zondo, asiyiyeke le ndaba ngoba izoze isixabanise. Ngishilo 
ukuthi bengizintelela mina. Manje wena usuthanda ukona umoya 
wami.” 

Athule uSayitsheni acabange. Konje uzomngena kanjani 
uZondo ngoba ufuna ukuyocima ukoma kwaGrace? Angeke phela 
lishone engakasiboni isidudula sakhe. Okungamenza anqabe 
uZondo ngukuthi kululile ukusuka lapha eNgonyameni uye 
eNkomokazini. 

Makhathaleni wezwakala uSayitsheni esethi, “Wena Zondo 
sengikubonile ukuthi uyindoda emadodeni. Unomqondo 
okhaliphile. Asedlule-ke lapho. Empeleni nginenkinga mfo 
kaMthiyane.” 

“Woza nazo Mbomvu, ngize nendlebe.” 

“Zondo mfowethu, sengibathe ngiyaqinisela uyabhoka 
umzimba. Ngingeze ngahlala ngiqaphile kuze kuse 
ngingasasitholanga isicocwana engizozimazisa ngaso.” 

115 



Ahleke uZondo. Kumkhanyele ukuthi usefuna ukuyaphi 
omdala. “Kodwa uyoze ufunde nini ukukhulumisa okwendoda 
Sayitsheni? Kungani ungakubeki kucace ukuthi usukhumbule 
isidudla sakho uGrace?” 

“Cha Mthiyane, bengingeke ngikwehle ngaphezulu mfowethu 
ngibe ngidinga usizo kuwe.” 

“Kazi uyazi yini uMaShezi ukuthi unozakwabo?” 

“Kahle-ke Mthiyane. Musa ukona umoya wami.” 

Ngokubona kukaZondo kuze kushaya isikhathi santambama 
kungekho ngisho nezincane izimpawu ezisolisayo, wavele 
wamdedela umlingani wakhe. Wabonga uSayitsheni. Wasukuma 
wathatha isibhamu esikhulu wasincikisa esihlalweni ayehlezi 
kuso wathi, “Zondo, ngizosishiya lesi sibhamu. Ngizohamba 
nevolovolo kuphela.” 

“Kulungile Sayitsheni.” 

Waphuma uSayitsheni waqonda emotweni. Yasuka yahamba. 

Endleleni lalimshiya igazi uSayitsheni kungathi kukhona okubi 
okuzomvelela noma akuzwe. Lwamjuqa amahlandla amaningana 
uvalo ayengaluqondi ukuthi lwalubikani. Wafika kwaGrace 
engaseyena lo Sayitsheni ayesuke enguye eNgonyameni. 

Emuva kwakonakele. UNguzunga wayecashe ehlashaneni 
lezintandela elalingemuva komuzi kaMnguni. Wayelindele ukuba 
kuqale kubuye umnyama ukuze aqale ukusebenza engabonwa 
muntu. Wayengahlosile ukumbulala uMnguni. Wayefuna 
ukumeluleka ukuba ayosibonga kumhloli omkhulu lesi sikhundla 
ayesiphethe. Kodwa wayefuna ukumjezisa kuqala ngokuphula 
kwakhe isivumelwano sabo, ambizele amaphoyisa ukuba 
azomphazamisa emsebenzini wakhe. 

Kwasawona lawo maphoyisa ayezojeza ngokungena ezindabeni 
ezazingahlangene nawo. Wayehlome ephelele uNguzunga. 

116 



Iphuma nje imoto yamaphoyisa, uNguzunga umi phakathi 
ehlathini. Wayibona kahle ukuthi ibheke eNkomokazini, 
nokuchaza ukuthi yayizophuza ukubuya. 

Kwathi kungahlwa uNguzunga wathatha i-AK47 yakhe 
wayihlohla umagazini, wayifaka isigwinyamsindo maqede 
wanyenya kancane wayocutha ngasemnyango wendlu. Wabe azi 
ukuthi nakanjani lizophuma leli phoyisa elalisele liyobheka ukuthi 
kwakungekho ngozi yini eyayicathama ngaphandle. 

Wayengakacuthi isikhathi eside umfo kaNyakanyaka 
ngesikhathi ezwa isicabha sendlu sivuleka. Kwathi lapho uZondo 
ethi lungu emnyango enganake lutho, wahlangana nombhobho 
wesibhamu umkhombile. 

“E…eee…!” 

“Shshsh! Ungabe usanyakaza! Wathi nyaka, usufile!” 

Ngendlela athuka ngayo uZondo, savele saziqathakela phansi 
isibhamu sakhe esikhulu. 

“Izandla phezulu! Shesha bo!” kukhahla uNguzunga egqoke 
izingubo zamasosha kanye nesigqoko esimfihle ubuso. Izwi 
lakhe lalihlaba futhi linonya. Ngalowo mzuzu wayengasathukile 
uZondo, kwakushayana amadolo.Wabona kahle ukuthi uselibuka 
uyaligcina. Amazwi kaSayitsheni ayelokhu emshumayeza ngawo, 
ayenkenteza ezindlebeni zakhe. Nakhu phela sekwenzeka 
ngempela ayekushilo. Aziphakamise izandla uZondo. 

“Yehlisa kancane ibhande levolovolo ulibeke phansi! 
Ungalingi uzame ukudubula ngoba ishoba liyolala amazolo 
ungasazicelelanga nendlela enhle kwabakini. Shesha!” 

Azehlise izandla uZondo. Alikhumule ibhande levolovolo liye 
liqathakele phansi. 

“Nakho-ke. Sengathi sizozwana nawe. Umthetho wakho 
uyindoda elalelayo. Izandla azihlale esiphundu!” 

117 



Azibeke esiphundu uZondo. 

Yonke le migilingwane yenzeka nje uMnguni ulele. Yilokhu 
elale ebuya esikoleni, bamzuma ubuthongo. Wayengazi ukuthi 
kwenzekani endlini. Futhi wayengazi ukuthi usesele nephoyisa 
elilodwa, elinye likwanhliziyo-ngise. 

“Hlehla kancane, kancane uze ungene endlini!” Washo 
uNguzunga elilandela ngesibhamu iphoyisa eyongena nalo 

endlini. 

“Uphi uThish’omkhulu mfokazi?” 

“Ulele mfowethu.” 

“Uphi uSayitsheni wakho?” 

“Usaye eNkomokazini.” 

“Uyobuya nini?” 

“Khona namuhla.” 

“Vusa uThish’omkhulu eze ngapha endlini yokuphumula! 
Ungalokothi umtshele ukuthi kwenzenjani.” 

Ngesikhathi engqongqoza ekamelweni likaMnguni uZondo, 
uNguzunga wayelokhu emqaphe njalo ngeso lokhozi ukuze 
angakwazi ukuzama ngisho nomncane umnyakazo. Wayengafuni 
ukumnika ngisho elincane ithuba lokusondela ngasetafuleni 
lapho okwakuncike khona isibhamu sikaSayitsheni. Wayelokhu 
emkhombe njalo ngesibhamu. Wangqongqoza uZondo waze 
waphaphama uMnguni. Wamcela ukuba eze endlini yokuphumula. 

Wavuka uMnguni, wazamula kakhulu. Wazelula. UNguzunga 
waqhweba uZondo wamkhombisa indawo okufanele ame kuyo 
ukuze angene akhululeke uMnguni. Yena uNguzunga wama 
ngasemnyango ongenela ekhishini. 

Kwathi lapho ethi uvula isicabha sekamelo uMnguni, 
wahlangana nombhobho wesibhamu umkhombile. Wamane 
wakhamisa langaphuma izwi. 

118 



“Ungabe usawubanga umsindo! Izandla phezulu!” 

“Maye mina…!” kuzikhalela uMnguni. 

“Ake usheshe wena!” asho emhlokoloza ngesibhamu 

uNguzunga. 

Aziphakamise izandla uMnguni. “Ngaze ngakubona 
ngakubeletha. Ngibulawa nje ngenzeni?” 

Akhiphe intambo emgodleni wakhe uNguzunga ayiphonsele 
uMnguni. “Thatha nansi intambo ubophe ngayo leli phoyisa! 

Ulibophe izandla nezinyawo!” 

Ayithathe intambo uMnguni abophe uZondo. 

“Mubophisise!” kubhoka uNguzunga ngolaka. 

“Hawu, ungibopha impela nje Qwabe, mfowethu?” kubuza 

uZondo ngezwi losizi. 

“Shshsh! Musa ukungicasula wena! Thula!” kukhahla 
uNguzunga. 

Ayibophisise uMnguni intambo ezandleni nasezinyaweni 
zomqaphi wakhe. 

“Nakho-ke. Wena uzoboshwa yimina mathupha. Phakamisa 

izandla!” 

Aziphakamise uMnguni aboshwe. 

“Uphi ukhiye wesicabha?” 

“Ukhona laphaya esicabheni mfowethu,” kuphendula 

uMnguni ethukile. 

Athi thwayi thwayi uNguzunga aqonde emnyango, afike 
aziqoqe zonke izibhamu ebeziqathazwe phansi azifake endlini. 
Akhiphe omagazini kuzona abafake emgodleni wakhe. Adlulele 
nakulesi esasincikiswe esihlalweni, akhiphe umagazini awufake 
emgodleni wakhe. 

UMnguni nephoyisa babeyimifunzana laphaya phansi. 

119 



UZondo wayekhala ngoSayitsheni owayemshiye otakwini. 
Mhlawumbe kwakuzoba ngcono ukuba babebobabili. 
Okwakumkhathaza kakhulu, kwakuyisiphetho sale nto ngoba 
sasingaziwa. Mhlawumbe babezodutshulwa nje. Bheka-ke ngoba 
wayengekho owayezokwazi ukuthi babedutshulwe ngubani. 
Abantu babezothola ngezidumbu zidindilizile. Wayesefisa ukuthi 
ngabe useyafika uSayitsheni mhlawumbe wayengenza umzamo 
othile nowawungabasindisa emlonyeni wale ngwenya. Pho-ke 
wayecabanga ubani ngoba lowo Sayitsheni wayesekhohlwe nya 
ukuthi wayesemsebenzini. Wayelokhu ezitomutomuzela isidudula 
sakhe esinguGrace. 

“Sengihluthulele manje. Yeyi wena mantshingelane ndini! Ake 
ungitshele kahle ukuthi ufunani lapha?” 

“Be…bengivakashile mfowethu, ngi…ngivakashele uMnguni.” 

“Hhayi wena bo! Phendula umbuzo, musa ukungisanganela 
ngoba ngizoze ngidinwe kakhulu!” 

“Yiqiniso leli engilishoyo mfowethu, alikho elinye.” 

Acasuke kakhulu uNguzunga uma ezwa leli phoyisa lihubhuza 
ilumbo. Aliqhumise ngenkulu impama likhalise okwengane. 
“Awe…! Ngixolele mfowethu, ngixolisa impela nje.” 

Aliphinde futhi uNguzunga iphoyisa ngempama elandelwa 
wunyawo. “Ngithi khuluma iqiniso mgodoyi ndini! Ungenza 
isilima? Ucabanga ukuthi angilazi isu eningibophele lona? Angithi 
nithunyelwe ukuzoqapha uThish’omkhulu ngoba kuthiwa 
wusuku lwakhe lokufa lolu?” 

“Impela kunjalo mfowethu.” 

Aligukluze ngesibhakela emlonyeni iphoyisa uNguzunga, 
likhumuke amazinyo amabili. Akhwele azehlele kulona. 
Bheka-ke ngoba lalimuhluzwa ngezibhakela, lihlatshwe 
nangezicathulo, kungekho nokuzivikela ngenxa yentambo eyabe 
ilibophile. Kwakubuhlungu ngendlela emangalisayo ephoyiseni 

120 



ukushaywa ngale ndlela ngumuntu okwakufanele ukuthi ngabe 
uyaboshwa. Wabe azi kahle uZondo ukuthi wayezoshayelwa 
ukufa ukuze nangolunye usuku angacabangi ukuzinikela 
ekuthungatheni isigebengu. Phela kwase kumkhanyele ukuthi 
babebhekene nenkunzi yesigelekeqe, umakade ebona. Kulesi 
simo ayebhekene naso uZondo, kwakungelula ukuba aphunyule 
kusona. Kwakungenzeka nje ngomusa kaThixo. Kodwa 
kwakungajwayelekile ukuthi izigebengu zikhombise ufefe 
emaphoyiseni. Zazikuqinisekisa ukuthi ziwashiya eyizidumbu. 

Kuthe lapho eselishaye wadela iphoyisa uNguzunga, 
waphendukela kuMnguni. “Kunjani mpimpi ndini? Angishongo 
yini ukuthi ungababizi labo mantshingelane?” 

“Awu, maye mina…!” kuzikhalela uMnguni. 

“Thula! Ngibuza ukuthi angishongo yini kuwena ukuthi 

ungawabizi amaphoyisa?” 

“Ushilo mfowethu.” 

“Ukwenzeleni-ke lokho?” 

“Ngikwenziswe wuvalo mfowethu, ngoba nawe ubungithethisa 

ocingweni.” 

“Bengingafuni ukukwenza isilo sengubo. Yingakho ngikudonse 
ngendlebe ukuba ungawatsheli amaphoyisa ukuze sikhulume 
kahle sizwane. Mina ngithi ngifuna ukukusindisa engozini 
olengela kuyo wena ungibizela amaphoyisa ukuba azongibulala?” 

“Akunjalo mfowethu. Ngiyakucela ukuba ungangibulali, 
muntu weNkosi.” 

“Uma ngikuyeka ngingakujezisi ngiyobe ngenza 
elikhulu iphutha. Ngisho nosathane imbala angangijezisa. 
Ngifuna ukukufundisa isifundo esihle esiyokwaziwa ngisho 
nayizizukulwane zakho. Angizwani nobushomeshome mina.” 

“Awu, ngixolele phela mfowethu!” 

121 



“Thula! Ngibeka uzuka, ubeka usheleni? Wenziwa yini 
ukungalaleli ube uyisifundiswa? Ake ngikuvale lo mlonyana 
okhulumela safuthi! Yiwona kanye ongibizele amaphoyisa.” Asho 
amngqimuze ngesibhakela emlonyeni. 

“Maye mina…! Ngaze ngafa bo! Yelekelelani!” 

“Nakhu okunye okukufanele. Thatha lapha!” esho uNguzunga 
esibeka sigcwala isibhakela emlonyeni kaMnguni. 

“Awu…awu! Ngibulawa nje, ngenzeni? Ngaze ngafa namuhla 
ngashiya izingane zami!” 

“Bengithi uyindoda mfo kaMnguni, kanti uyigwala elinje? 

Akuwena yini owathi uyohamba uyisidumbu eBonokuhle?” 

“Ngaze ngafa mina kababa!” 

Ukuzikhalela kukaMnguni kwakufana nokuthela amanzi 
emhlane wedada. Umlomo wawusuyimbomothi, intaba uqobo 
lwayo, ugxaza igazi. Kwakuqhuma isibhakela, kukhale isicathulo. 

Indlela ayeshaywa ngayo uMnguni yayihlasimulisa umzimba. 
Wayegukluzwa nangomhlane wesibhamu ezimbanjeni nasekhanda 
wena owabona kubhulwa izinhlumayo. Waquleka. Wamthela 
ngamanzi uNguzunga waze waphaphama. 

“Uyazifisa?” washo uNguzunga emhlala ngobhongwane. 
Wanklinkliza uMnguni waze wakweqa amehlo. Wabona kahle 
ukuthi kwakuyilanga lakhe lokufa leli. 

Kwathi lapho uMnguni esedelile ukuthi uyawushiya umhlaba, 
waxegisa izandla uNguzunga ukuze amnike ithuba lokudonsa 
umoya. 

“Lalela lapha mfokazi ndini,” kusho uNguzunga emkhomba 
ngomunwe emehlweni. “Ngifuna ukukwazisa ukuthi sesiphelile 
isikhathi sakho eBonokuhle. Kudala ngakutshela ukuthi 
awufuneki laphaya. Ngangikubhalela izingqwembe ngikuxwayisa 
ngengozi engahle ikuvelele ngoba ngingathandi ukuba ufe. 

122 



Ukuba wawungesona isiqhwaga, wawuzovele udle phansi. Pho-ke 
singabuye sithini ngoba ubulawa wukwedelela, futhi unamandla 
amaningi okulwa. Mhlawumbe uthwala izinsimbi, yingakho 
unenkani kangaka! Asedlule-ke lapho. Kusasa lokhu okusayo 
ngifuna ukuba likushonele emzini wakho eMgungundlovu. 
Siyezwana kuleyo ndawo?” 

“Ngiyezwa mfowethu, kodwa angazi ukuthi ngenzeni. Kungaba 
ngcono uma ungangitshela ukuthi icala lami yini ukuze ngixolise.” 

“We muntu ndini! Ngithe ubovula la maklabishi ayizindlebe 
zakho uma ngikhuluma. Angizimisele ukukhuluma into 
eyodwa kaningi kube sengathi ngikhuluma nesithulu. 
Wazi kahle ukuthi awufuneki kule ndawo. Thina sisebenza 
ngabantu bendawo kuphela. Ngisho imisinsi yokuzimilela. 
Kungenzeka kanjani ukuthi bathi bekhona abantu bendawo 
abafundile nabangasiphatha kangcono lesi sikole, bese kulandwa 
umqhamuka kude le emaweni uzophatha? Umlungu angathunga 
isicoco ngiyakutshela. Wena kufanele uyophatha kwelakini. 
Lapho akekho umuntu ozokubangisa.” 

Wayekhuluma uNguzunga kodwa uMnguni engasezwa lutho. 
Zazimbhokele izinhlungu, egquma. UZondo wayekuzwa konke 
okwakushiwo nguNguzunga. Kwamkhanyela ukuthi kanti 
wayehlupheka kangaka nje uMnguni, indaba yayinesikhundla. 
Kwakusobala-ke ukuthi umkhuba wawungaphakathi esikoleni. 
Kwakukhona othisha ababenesandla kulesi siqhingi sikasathane 
ayekuso. Wazimisela ngokuthi uzophenya imini nobusuku aze 
asithole lesi sihlava esasibulele isikole saphenduka inkundla 
yezigcwelegcwele. Inqobo nje uma bengabulawanga. 

“Yiso isizathu sokubulawa kwakho lesi,” kuqhuba uNguzunga. 

“Ngenzeni? Kodwa uSomandla uyazi ukuthi anginacala,” 
kuzikhalela uMnguni eququdwa yizinhlungu. Nengqondo 
yayisithanda ukudungeka. 

123 



“Musa ukulokhu umemezana nento ongayazi wena kholwa 
ndini! Akukhona esontweni lapho enishumayela khona izinto 
eningazazi. Mutshele phela uSomandla wakho owakuletha lapha 
ukuba akusindise. Uma ungakwenzanga lokhu engikutshele 
khona, ngizokuhlakaza ngaleli geja lakwethu, ugebhezi lwekhanda 
luyoncindela abakhunkuli.” 

Kwathi lapho ethi ugwinya amathe uNguzunga ukuze 
aqhubeke nenkulumo, kwezwakala ukuduma kwemoto engena 
ngesango. Wathi nhla efasiteleni wabona ukuthi yimoto 
yamaphoyisa. Waphendukela eziboshweni zakhe. 

“Lalela lapha wena phoyisa, ngizovula ukhiye wesicabha 
bese umtshela uSayitsheni ukuba angene. Uqaphele ukuba 
ungaphazami kulokhu engikutshela khona. Uma uke wenza 
okuthandayo, ngizonibhuqa nonke ngaleli geja.” Washo 
uNguzunga ebakhombisa i-AK47 ayiphethe ngesandla. 

Ngaphandle kwezwakala izigi nokucula komuntu odakiwe. 
USayitsheni wayengasakwazi ngisho ukuma ngendlela ayedakwe 
ngayo. 

“Omuny’ukhomb’omuny’esweni, 

Omuny’uvikel’iso lakhe.” 

“He!” Kwakungumfo kaNgubane-ke lowo, isigqila sotshwala. 
Wayecula omdala engazi nakwazi ukuthi izwe lalimi kanjani. 
Nengwici kagologo obomvu yayingamnike thuba. 

“Vula Zondo, vula!” Nqo nqo nqo! “Vula Zondo maan! 
Vula! Ngiyayibona le ngqondo ongifihlele yona wena. Ucabanga 
ukuthi angiboni yini ukuthi usufuna ukungiketula esihlalweni? 
Kanti-ke, angeke ungikhone mfana wami. Anginesabi nobabili 
nalo Kaputeni ongihlala kuye. Yisilima sexhegu leso. Angazi 
ukuthi sisagoyele ukwenzani laphaya ehhovisi laso ngoba 
sesaphela kudala isikhathi saso. Ontanga baso badla endala, sona 
sisaxoshana nezigebengu.” 

124 



Angaphendulwa muntu uSayitsheni. 

“Nqo nqo nqo! Vula bo, Zondo!” 

Avule ukhiye uNguzunga bese ecutha ngemuva kwesicabha. 

“Ngena!” kumemeza uZondo kalukhuni. Angene uSayitsheni. 

“Sh! Izandla phezulu!” Asho emkhomba ngesibhamu 
uNguzunga. 

“Ungubani-ke we…we…na ongitshela lokho?” kubuza 
uSayitsheni engaboni lutho ukuthi kwenzekani. 

“Yeyi wena sibotho! Musa ukulokhu ungibuza ipasi nesipesheli. 
Ngithe, phakamisa izandla zihlale esiphundu! Ngale kwalokho, 
ubuchopho buyocoshwa yizinyoni!” 

“Uyahla…hlanya we…na. Uyochitha ubucho…chopho buka 
gogo wa…wa…” 

Ikhale impama kuSayitsheni aye ayofumbeka phezu 
kwesihlalo, izinyawo zibheke phezulu. Sihlale isicathulo 
ezimbanjeni. 

“Ungi…ngishayelani wena? Uyazi ukuthi yi…yimbi le nto 
oye…yenzayo?” 

Kuthi lapho ethi uzama ukuvuka uSayitsheni, ahlangane 
nembazo yesibhakela esivuthayo aye ayofumbeka phansi, alale ja 
anganyakazi. Angabe esazihlupha ngaye uNguzunga ngoba vele 
wayeseyingcuba. Akhiphe ivolovolo esikhwameni sikaSayitsheni 
kanye nokhiye wemoto kahulumeni. “Anikhohliwe nihlakaniphile 
migodoyi ndini! Wena Thish’omkhulu, sengikhulumile nawe. 
Uma uke waphikelela nokudaza inkani wangahamba, ngizobuya 
sengingasadle nkobe zamuntu. Uzohamba usuya emakhazeni 
ngiyakutshela. Wena mantshingelane, nasiya isithutha esifana 
nawe lapho silele khona. Naso ngizosibopha njengawe. Uze 
usidonse ngendlebe uma sesibuyile koyisemkhulu lapho 
esivakashele khona okwesikhashana ukuthi, nize ningalokothi 

125 



ningithungathe. Uma nike nazama, nazi ukuthi nizobe 
senihlokoze imamba izisonge emgodini. Ukususa kwenu 
unyawo, nami ngizolususa ngemuva kwenu. Lapho eniyolubeka 
khona, nami ngiyolubeka khona. Siyoze sihlangane okhalweni 
lwezimpungushe! 

“Njengamanje sengiyahamba. Kodwa-ke ngenxa yokuthi 
sengichithe isikhathi sami esiningi nginivakashele, sengize 
ngashiywa amathekisi aya ekhaya. Ngakho-ke ngizosebenzisa 
le moto elapha ngaphandle. Ngizoyishiya endaweni ephephile 
lapho enizoyifica khona. Kuzomele ngithole inombolo 
yocingo lukaKaputeni wenu ukuze ngimazise ngosekunehlele. 
Ngizomazisa nangendawo lapho enizoyifica khona imoto 
yomsebenzi. Nguyena osezoniqaqa lezi zibopho.” Akhiphe ipeni 
esikhwameni uNguzunga alindele ukubhala inombolo yocingo 
lukaKaputeni. 

Kwaba lukhuni kuZondo ukunika isigebengu inombolo 
kaKaputeni ngoba wayezobabulala nya uma ezwa ukuthi 
babephucwe imoto yomsebenzi. Wazama ukusincenga lesi 
sigebengu ukuba simane simyalele lapho esasizoyishiya khona 
imoto ngoba babengase baphelelwe wumsebenzi uma le ndaba 
ifinyelele ezindlebeni zikaKaputeni. 

Salandula isigebengu sansondo ukusamukela leso sicelo. Wasala 
esesinika uZondo inombolo kaKaputeni. Saphuma nezibhamu 
zamaphoyisa sayongena emotweni yamaphoyisa, sayishaya yazula. 

Kwathi lapho isigebengu sesibange ngasejikeni 
lakwaBhekuzulu, sayipaka imoto ngasesitolo kwaMajazi, 
sahamba. 

Esefikile lapho ehlala khona uNguzunga, wathatha ikhadi 
lokushaya ucingo waqonda esigxotsheni esiseduzane wayoshayela 
uKaputeni ucingo. Lapha kwaMchunu ucingo lwabanjwa 
yintombazanyana eyabika ukuthi wayeselele okaMacingwane. 

126 



UNguzunga wayiyala ukuba imvuse ngokushesha imtshele ukuthi 
konakele emsebenzini. Nangempela kwathi ukuba awuthole lowo 
myalezo uKaputeni, wavuka isigubhukane ngezingubo zokulala 
waqonda ocingweni. Wayesephelile wuvalo. 

“NguKaputeni uMchunu okhulumayo.” 

“Kuyasetshenzwa. Amaphoyisa awasabazi ubuthongo 
ethungathana nezinswelaboya, wena ulibele ukuwotawotana 
nomfazi! Uwuthathaphi lo mkhuba omubi kangaka? Wawuthatha 
kuyihlo?” 

Athukuthele athelwe ngamanzi uKaputeni uma ezwa amazwi 
ayiziswana ebhekiswe kuye. “We ndoda, kanti ungivusa ebusuku 
nje ufuna ukungeyisa? Kakade ungubani wena oweyisa kangaka?” 

“Ngingulowo enimzingelayo. Ngaphandle kokuchitha 
isikhathi Mantshingelane omkhulu, ngikwazisa ukuthi imoto 
kahulumeni uzoyithola ngasesitolo kwaMajazi. Ukhiye 
ushuthekwe ngaphansi kwesihlalo.” 

Athuke uKaputeni uma ezwa into angayilindele nakancane 
nje. Imoto kahulumeni ingasesitolo kwaMajazi? Iyofunani 
lapho? Kwasalizwi elikhulumayo wayengalijwayele. Athithibale 
okomthakathi ebanjwe ngomathithibala. Angabe esazi ukuthi 

kufanele athini. 

“Usekhona?” kubuza lo muntu ongaziwa ocingweni. 

“Ngisekhona mfowethu. Into engixakayo ngukuthi le 
moto okhuluma ngayo angiyazi. Zonke izimoto zikahulumeni 
zisemsebenzini.” 

“Musa ukuzidida wena ngoba uzodideka unomphela. 
Kuyisidina kabi ukukhuluma nesilima. Phuthuma kwaMajazi 
njengalokhu ngisho! Ubothi ungayithatha imoto leyo bese 
uphuthuma kwaThish’omkhulu waseBonokuhle. Sala kahle.” 
Luvaleke ucingo. 

“Shwele Simakade! Shwele Nkosi yokulunga!” Aluvale 

127 



nolwakhe ucingo uKaputeni. “Akube akwenzekanga lokhu 
engikucabangayo. Kodwa nkosi yami, ngingayibhekelwa ngubani 
imindeni yalaba bantu uma kungukuthi sebefile?” 

Agqoke ngokushesha uKaputeni ngale kokwazisa unkosikazi 
wakhe ngombiko asewutholile. Ahlohle isibhamu sakhe. Athi 
uyabuza unkosikazi wakhe ukuthi kwenzenjani, avele aphendule 
ngelithi konakele emsebenzini. Aphume ayongena emotweni. 
Isuke ngolukhulu ulaka. Ayinyathele umfo kaMchunu, izamule 
kusuke amaphepha. 

Ithe lapho ithi memfu egqumeni imoto, izibani zihlale phezu 
kwemoto kahulumeni. Ehlise ijubane uKaputeni aze afike kuyo. 
Ayimise imoto yakhe. Ehle aqonde emotweni kahulumeni. Avule 
isicabha aphuthaze ukhiye ngaphansi kwesihlalo. Awuthole bese 
eyikhiya. Aphindele emuva eLoskop eseya kwaMnguni. Kuxege 
amadolo lapho ehla emotweni. Asibambisise isibhamu sakhe. 
Anyenye kancane aze ayongena endlini. 

“NguPhoshozwayo yini! Zondo!” 

“Kaputeni.” Kuphendula iphoyisa, lidikadikwa yizinhlungu. 

“Naboshwa, kwenzenjani?” 

“Yisigebengu Kaputeni.” 

“Uqonde ukungitshela ukuthi nikhuluphele ubuso nje kade 

nimuhluzwa yisigebengu?” 

“Ewu, kunjalo Kaputeni.” 

“Uqulekile yini uNgubane?” Asho uKaputeni emnyakazisa 

ngokwesaba. 

“Ngiyeke wena! Ngiyeke phansi!” 

“Hawu! Hawu! Hawu! Kanti nishaywa nje nidakiwe? 

Nginithuma ukuzosebenza nina nithola ithuba lokuphuza 
utshwala?” 

Agqamuke amalangabi uKaputeni. “Zondo!” 

128 



“Kaputeni.” 

“Ingabe senibuthanda ngale ndlela utshwala ukuba seningaze 

ninikele ngezimpilo zenu esigebengwini ukuze siniphuzise nje?” 

“Lutho Kaputeni.” 

“Kwenzeke kanjani pho ukuthi nizithole senidakiwe kodwa 

nibe nisemsebenzini?” 
“Eyi, Kaputeni, yindaba ende lena. Impela angazi ukuthi 

ngizokubikela kanjani lokhu ngoba sonile Macingwane.” 

“We Zondo, musa ukungisanganela wena! Khuluma!” 

Ayilande yonke indaba uZondo. Asho nokuthi bahlaselwa nje 
ubengekho uSayitsheni eye kwaGrace. 

Kwamphatha kabi kakhulu lokho uKaputeni wehluleka 
nokuthetha. “Ngidabukela uMnguni kuphela. Nina nilunge 
ninjalo. Kudala nginikhuza ngalo butshwala benu. Sinivusile 
emaqandeni lesi sigebengu. Animaphoyisa alutho nina. Angazi 
ukuthi niyoze nizwe uma kunjani.” 

Abaqaqe izintambo uKaputeni maqede bangene emotweni, 
abahambise esibhedlela saseMawozi. Bafike balaliswe oMnguni 
noZondo. Bahambe oKaputeni noSayitsheni baye kolanda imoto 
kahulumeni ngasesitolo kwaMajazi. Wayithatha uSayitsheni 
wayoyibeka esiteshini samaphoyisa. UKaputeni wahambisa 
uSayitsheni kwakhe. Wamyala ukuba avuke ekuseni aye 
esibhedlela ayohlola oMnguni noZondo ngaphambi kokuba aye 
emsebenzini. 

“Kuphinde kube yinkinga ukusebenzisana nemigulukudu 
emidala. Imane ikushayele imithetho eminingi okuzomele 
uyilandele ngisho sekungasadingekile. Ngidinwe kabi ngale nto 
eyenzeke namuhla esikoleni ngoba angiyazi ukuthi isukelephi. 
Bheka-ke ngoba ubengekho nothisha ebengingamsenga ukuze 

129 



ngithole kahle ukuthi kungani uMnguni egadwe ngamaphoyisa. 
Khona angingabazi ukuthi usephinde wagadla futhi ufeleba. 
Kulokhu ngicabanga ukuthi ubagingqele izimbokodwe zamatshe. 
Bekungeke kuthwale amakhanda lokhu okungamaphoyisa 
kuzogada uMnguni ukuba akwenzekanga lutho.” 

Athule uSokhela abuke iwashi. Athole ukuthi sekuyogamanxa 
ihora lesikhombisa kusihlwa. Abone kahle ukuthi uma engathatha 
imoto aqonde kwaBhekuzulu, angase amthole uNguzunga. 
Wayengasenandaba nokuthi wayezobe ephule isivumelwano 
ababesenzile sokuthi wayezothintwa nguyena kuphela. Wayefisa 
ukulala esazi ukuthi uNguzunga wayemenzeni uMnguni njengoba 
wayegadwe ngamaphoyisa nje. 

Akabange esachitha sikhathi uSokhela. Welula isandla 
wathatha ukhiye wemoto phezu kwetafula. Kwathi lapho ethi 
uyasukuma, wezwa izwi lomuntu okhulekayo ngaphandle. Wavele 
waphelelwa ngamandla lapho ethi uvula isicabha sasendlini 
yokuphumula. Wabona kahle ukuthi uhambo lwakhe lwase 
lubhuntshile. Wayelazi kahle ikhehla lejazi ukuthi uma like 
lawuvula umlomo, kungaphikelela ukusa lilokhu lizikhininde 
njalo izindaba. 

Walingenisa uSokhela ikhehla layohlala esihlalweni. 

“Wasihlasela ngokuhlwa Baba, kwenzenjani?” kubuza uSokhela 
sekuthi akazisakaze phansi ngenxa yokuphazanyiswa yileli khehla. 

“Hhayi bo ndodana! Ngithi angizokuzwa ukuthi iliqiniso 
kangakanani le nto engiyizwe ngabazukulu?” kubuza ikhehla 

lisineka ubala, kuvele ugqinsi lwezisini ezimnyama. 

“Usho lena kaMnguni namaphoyisa Baba?” 

“Yona kanye ndodana. Ngempela kwenzekani esikoleni 

sakho?” 

“Nami angazi lutho Baba.” 

Lithule ikhehla lejazi libuke uSokhela ngokumangala. 

130 



“Ndodana, wangiphica ngimdala kangaka? Ukhona umuntu 
ongahlala namaphoyisa imini yonke esikoleni sakhe engazi ukuthi 
azokwenzani?” 

“Nakho-ke phela. Mina angiselutho kulesiya sikole. Okuningi 
kwenzeka esiphundu sami, kuphelele khona. Yibona oZuma, 
amasekela amasha abaziyo ukuthi kwenzekani. Mina ngikubona 
sekwenzeka okwenzekayo ngibe ngingazi ukuthi kubangelwe yini. 
Nakulokhu okwenzeke namuhla, angazi ukuthi kusukelaphi. 
Kodwa ngiyacabanga ukuthi, kunezinsolo zokuthi uMnguni 
angase abulawe. Phela ukufa kukanogada kuyethusa.” 

“Uyihlabe esikhonkosini ndodana. Abantu abazi ukuthi 
ukuhlakanipha kuyaphela. Mina ngibona ukuthi uThish’omkhulu 
usezosibonga manje lesi sikhundla asiqhoqhobele. Konakele 
ngempela phela manje.” 

“Okwakhe-ke lokho. Mina anginandaba kangako nobuqili 
abangenzela bona benoMseleku. Iqiniso liyaziveza manje ukuthi 
kwathathwa ingulube yafakwa emashidini amhlophe. Phela lo 
muntu usehlulekile ukuphatha isikole. NoMnyango wezeMfundo 
usukubonile lokho. Angazi-ke ukuthi nawo usalinde ukubonani 
olunye njengoba ungazimisele nje ukumephuca lesi sikhundla 
uMnguni.” 

Baphazanyiswe wukungena kukaMaMhlongo oSokhela 
nekhehla lejazi ebalethele itiye. Afike alibeke etafuleni abahlezi 
kulo, abingelele bese ephindela ekhishini. Basale beqhubeka 
nengxoxo yabo oSokhela nekhehla lejazi beyehlisa ngetiye. 

“Mina kuyangimangaza ndodana ukuthi abanumzane balapha 
esigcemeni saseMoyeni bahluleke ukusukuma ngisho izinto 
sezibheda kangaka! Nanamuhla basakushaya indiva konke lokhu 
engihlala ngibabonisa ngakho. Ngihlala ngibachazela imihla 
namalanga ukuthi lo muntu wathatha isikhundla okungesona 
esakhe. Ngakho-ke kufanele axoshwe. Wo, ngiyazisa ngokufa 

131 



ngokuba linuku madoda! Ukuba asaphila amaqhawe ayefana 
noSikhumbasebhubesi, ngabe kukhulunywa indaba yokuthi 
usahamba kudala lo mfokazi.” 

“Kunjalo Baba. Pho-ke abantu abayiboni yonke le nto. 
Kubophe ufasimba lwenkungu ezingqondweni zabo.” 

“Nanamuhla lokhu ngisawakhumbula amazwi asibamba 
ngawo emhlanganweni lo muntu. Mabanga lowo owasilamulela. 
Wamklinya ngemibuzo kwaze kwalamula umfana 
kaGobamashinga Dlangalala. Wawubamba umhlangano 
usuchithekile, wawubuyisa endleleni. Bonke abantu base bemi 
ngezinyawo becasulwa yinganekwane yalo mfokazi. Kodwa ukuba 
wayengekho uMabanga, laliyosithonya iqili lansondo lisiphendule 
izinkukhu zibanjwe ukhuphe.” 

“Unolimi lo muntu Baba. Nami ngamuzwa efika nje ukuthi 
unolimi oluyengayo. Wabamba othisha wathi uzophakamisa 
izinga lemfundo liphakame kakhulu kunalokhu eliyikhona. 
Hhawu, bathatheka kalula othisha. Ngiyabazi-ke ukuthi 
bangothathekile. Akukho noyedwa owavula umlomo wambuza 
ukuthi wayezokukwenza kanjani lokhu ebe engazi lutho 
ngomlando walesi sikole. Kunalokho bavele bayithakasela 
inkulumo yakhe. Okuxakayo manje ngukuthi ayisenzeki yonke le 
nto ayethe uzoyenza. Kunalokho, isikole sibheke phezulu.” 

“Bangamaxoki othisha bakho ndodana. Ngosuku lomhlangano 
bamane bazithulela nje kunokuba bamtshele emehlweni lo muntu 
ukuthi lesi sikhundla asibambe ngenkani akusona esakhe.” 

“Kuhle-ke ngoba wazibonela ngawakho Baba, wangezwa 
ngami. Phela mina uma ngikhuluma kusuke kubukeke sengathi 
ngilwela isikhundla.” 

“Wenza kahle ndodana ngokuzithulela. Yithina esizokulwela. 
Ngeke sithule sisonge izandla sibukele isikole siphenduka 
iSandlwana. Kufanele usithole isikhundla sakho ndodana.” Lisho 

132 



ikhehla lejazi limolokohlele ikhekhe lokugcina emlonyeni. 

Makhathaleni wangena uMaMhlongo ezolanda izitsha zetiye. 
Wathi angaphindela ekhishini yaqhubeka ingxoxo. 

“Ngaqoma ukuzithulela Baba ngoba ngingafuni ukuqagulisana 
namaqili. Kunamuhla nje akekho umuntu ongaboni ukuthi 
kwenzakalani laphaya esikoleni.” 

“Zinqunywa amakhanda ziyekwe ndodana. Kungasa sibhekile 
uma singaphika nale nkanankana.” Lisho ikhehla lejazi licoshe 
isigqoko salo sikathekwane phansi. “Sengicela indlela ndodana.” 
Lisukume. “Linye kuphela engikushiya nalo. Sizoyinqoba le mpi. 
Uzosikhanyisela noSikhumbasebhubesi lapho ekhona. Kakade 
wasiphiwa nguyena lesi sikhundla sokuphatha isikole.” 

Asukume uSokhela ayovula isicabhe somnyango ophumela 
phandle. Baphume bobabili nekhehla lejazi. Bathi bangafika 
esangweni, bavalelisane bese beyahlukana. Abuyele endlini 
uSokhela. Angene aqonde ekamelweni ayolala. Wayezama 
ukugwema uMaMhlongo ukuba angalokhu embuza imibuzo 
eminingi ngokuvakasha kwekhehla lejazi ebusuku. 

UMaMhlongo ngakwelakhe icala wayengazimisele 
ukukhuluma ngalolu daba. Khona wayenazo izinsolo zokuthi 
kwabe kungumyeni wakhe lona owayeyimbangela yakho 
konke okwakwenzeka esikoleni. Kodwa manje wayengakwazi 
ukumphenya ngoba wayevalwe umlomo. 

Esewuqedile wonke umsebenzi wasendlini uMaMhlongo, 
wajoyina umyeni wakhe embhedeni. Ngaleso sikhathi uSokhela 
wayesehudula izikhumba. “Imikhuba yasebumnyameni ayigcini 
khona. Ngolunye usuku iphumela ekukhanyeni ibonwe yizwe.” 
Washo lawo mazwi uMaMhlongo maqede wacisha. Naye 
wahonqa eduze komyeni wakhe. 

133 



ISAHLUKO SESHUMI 

Wangena esangweni lesikole umfo kaZuma ubuso bujajile. 
Kwakusobala ngisho enyathela ukuthi unokuzethemba. 
Nabalingani bakhe ayefundisa nabo bakuqaphela ukwenza 
kwakhe. Baze bamhleba bathi mhlawumbe usethenjiswe ukuba 
yiphini likaMnguni ngokugcwele. Ziyenzeka izinto lapha 
ngaphandle. Ngeke ufunge ugomele uthi uyazazi ukuthi zihamba 
kanjani. Ziguquguquka mizuzu yonke yokuphila okwesondo 
lenqola. 

Ngesikhathi evula ihhovisi lakhe uZuma, umlomo 
wawumungunya ingoma eyayingezwakali ukuthi ithini. Yena 
wayengakunakile ukuthi kwakukhona okwakuwushintsho 
ekwenzeni kwakhe izinto nokwakubonwa ngabalingani bakhe. 
Eqinisweni uZuma wayethokoziswe wukubona uMnguni egadwe 
ngamaphoyisa. Indlela ayenza ngayo la maphoyisa yayimnika 
ithemba lokuthi uThish’omkhulu wakhe wayesezandleni 
eziphephile. Wangena ehhovisi uZuma wahlela umsebenzi 
wosuku. 

Ngokuqhubeka kosuku uZuma wakuqaphela ukuthi 
uThish’omkhulu wayengekho esikoleni. Kubona bonke othisha, 
akekho owabe azi ukuthi uMnguni wayesesibhedlela. Ngisho 
noSokhela uqobo wayengazi ukuthi uNguzunga wayesimise 
ngamanzonzo isimo. Kwase kuphele izinsuku impela engalwazi 
ucingo olwaluvela kuyena uNguzunga. Okwakumkhathaza 
kakhulu ngukuthi wayehlulekile ngosuku olwedlule 
ukuyombona ngenxa yekhehla lejazi. Kwakuphinde kumkhathaze 
nokubona amaphoyisa eqaphe uMnguni ngale ndlela ngoba 
kwakungezukuba lula kuNguzunga ukwenza umsebenzi 
wakhe. Wayewabone kahle la maphoyisa ukuthi ayengagayelwe 
mphako. Ayexosha ngisho nempukane eyayindizela ngasehhovisi 
likaMnguni. 

134 



Kwathi lapho engazelele uZuma, wezwa kukhala ucingo. 
Waluphakamisa ngomdlandla ecabanga ukuthi lwaluvela 
kuMnguni. Kwakungumkhuba wakhe uMnguni ukuthi uma 
ezophuza ukufika esikoleni, ashaye ucingo azise uZuma. 

“NguKaputeni uMchunu esiteshini samaphoyisa lona 
okhulumayo Nxamalala,” kuzethula uKaputeni ngomoya ophansi 
ogcwele umunyu nosizi. 

“Pho singakwenzelani wena wasemthethweni?” kubuza 
uZuma eshaywa wuvadlwana. Kucishe kumkhanyele ukuthi 
kukhona okungekuhle okwenzekile. Yena ubelindele ucingo 
oluvela kuMnguni. Lumphinde futhi uvalo. Nokho aziqinise 
angawuvumeli lo mcabango othi kungenzeka ukuthi uMnguni 
usesocongiwe. 

“Wo! MntakaZuma, ithi ingaba nkulu ivele igcwale umlomo 
nje ingabe isazekeka.” 

Lumphinde uvalo uZuma. Kumkhanyele ukuthi selidume 
ledlula naye uMnguni ebelihlome ngezikhukhula. Akusekho 
ukubuza ibhasi libe libhaliwe ukuthi liya eMtshezi. 

“Ingabe uqonde ukungitshela ukuthi sezize zamgojela 
izigebengu uThish’omkhulu Macingwane?” Ubuza lo mbuzo 
nje uZuma, isandla esibambe ucingo siqhoqhobelwe yidumbe. 
Kanjalo nezwi liyaqhaqhazela. 

“Cha, akunjalo Nxamalala. Yehlisa umoya mfowethu. Usaphila 
uMnguni.” 

Awudedele kakhulu umoya abesewubambile uZuma. Lwehle 
uvalo. “Usaphila uThish’omkhulu Macingwane?” 

“Usaphila Nxamalala nakuba kubonwa ngokusa kuyena 
esibhedlela saseMawozi lapho belaliswe khona nephoyisa 
uZondo,” kuchaza uKaputeni engazi ukuthi uzoyibeka kanjani le 
ndaba kuZuma ukuze ingamphithisi ikhanda. 

“Macingwane, kwenzekani ngoThish’omkhulu? Chaza 

135 



kahle phela ukuze ngicacelwe.” Abuze umfo kaZuma esethanda 
ukuphelelwa nayisineke. Wayezibuza ukuthi uqondeni uKaputeni 
uma ethi akehlise umoya kodwa abe ebika ukuthi kubonwa 
ngokusa kuMnguni esibhedlela. 

“UQwabe kanye namaphoyisa bahlaselwe yindoda engaziwa 
izolo ebusuku bengazelele. Kuthiwa le ndoda ibigqoke izingubo 
zamasosha, izemboze ubuso. Ibihlome iphelele. Ingene 
ngendlov’iyangena yabampintshela ekhoneni kwancane indawo. 
Ngaleso sikhathi uMnguni ubezicambalalele ekamelweni engazi 
ukuthi kwenzekani endlini yokuphumula. Uze wavuswa yisona 
isigebengu sansondo sesiwabophe ngentambo amaphoyisa. Naye 
ube eseboshwa khona lapho. Sibe sesibagandaya, sabadovadova 
ngesibhakela isigebengu saze sadela. Sabephuca izibhamu nokhiye 
wemoto kahulumeni sabaleka ngayo. 

“Macingwane, usho ukuthi amaphoyisa amabili ahlomile, 
ahlulwe yisigebengu kalula kanjalo nje saze sawephuca imoto 
nezibhamu?” Wabuza uZuma engayinambithisisi le nto eshiwo 
nguKaputeni. 

“Impela Nxamalala,” kusho uKaputeni edliwa ngunembeza. 
Phela wayengeke ayilokothe indaba kaSayitsheni kuZuma. “Imoto 
itholakele. Yizibhamu kuphela ezingatholakalanga.” 

“Itholakale kanjani imoto?” 

“Singishayele sona ucingo isigebengu sangibikela yonke 
into nokuthi ngizoyithola kuphi inqola kahulumeni. Ngibe 
sengisuka ekhaya ngiphuthuma lo monakalo. Ngifike kwaMnguni 
ngathola ukuthi balimele kabi ababekade beshaywa yisigebengu. 
Ngenhlanhla uSayitsheni uNgubane ubengalimele. UZondo 
ubelimele impela. UMnguni-ke ubemubi ngendlela ethusayo. 
Ngibe sengibaphuthumisa esibhedlela. Ngemuva kwalokho 
ngathatha uSayitsheni sayolanda inqola kahulumeni kuleyo 
ndawo esingiyalele kuyo isigebengu.” 

136 



“Awusibonanga isigebengu Macingwane?” 

“Angisibonanga nangokhalo Nxamalala. “ 

“Pho uthi akusona lesi esantshontsha imoto kaThish’omkhulu 

Macingwane?” 

“Yisona kanye Nxamalala. Uma singase siboshwe, singasho 
kahle ukuthi sazishonisaphi izinsimbi zale moto njengoba 
yatholakala ehlathini isicwiyiwe. Nakhona lapho yayingeke 
itholakale ukuba ayibonwanga ngumfundi owayethungatha 
izinkomo zakubo ezazinyamalele.” 

“Kulukhuni emhlabeni Macingwane. Angazi nokuthi 
ngizobabikela kanjani othisha le ndaba.” 

“Kufanele kube nzima Nxamalala. Phela abantu 
abazukuyizwisisa le ndaba ngoba ubegadwe ngamaphoyisa 
uMnguni.” 

“Nami ngikhala kakhulu ngalokho Macingwane. Phela 
sekuchaza khona ukuthi asisaphephile kulelzwe lakithi uma 
izigebengu zizokhombisa amandla ngaphezu kwamaphoyisa. 
Kulungile-ke Macingwane, icebo selizozakha. Ngizobona ukuthi 
ngilubeka kanjani lolu daba kothisha.” 

“Malizakhe icebo Nxamalala. Ayikho into engenziwa. 
Engingakusho nje kuwena ngukuthi ngisazoluphenyisisa lolu 
daba. Ngiyaqinisa ukuthi akusoze kugcine izigebengu. Kuyogcina 

isandla somthetho. Lapho ngiyakwethembisa Nxamalala.” 

Bavalelisane oKaputeni noZuma. Zivaleke izingcingo. 

Kwamphatha kabi lokhu ayekuzwile uZuma ngoba wayenezinsolo 
ezinkulu ngoSokhela. Wayemsola ukuthi wayengumphehli wakho 
konke lokhu okwakwenzeka. Ngosuku lokuqala afika ngalo 
uMnguni eBonokuhle, akazange amukeleke kuSokhela. Kwathi 
ngokuqhubeka kwesikhathi, wakukhombisa ukuthi akamfuni ngisho 
nalapho enyathele khona. Uma kunjalo-ke ubengahlala kanjani 
uMnguni akhululeke angahlushwa ukuze ahambe? 

137 



Wamudla kakhulu lowo mcabango uZuma. Ngisho 
nasekilasini babembona abafundi ukuthi unenkinga ngoba 
babemazi kahle ukuthi wayeyinsizwa edla ngamancoko uma 
ebafundisa. Kwakuthi uma sekuzongena isifundo sakhe 
sesiBhunu, bakhululeke abafundi. 

Ngaphambi kokuba kushaye isikhathi sekhefu esikoleni, 
uZuma wamemezela umhlangano ophuthumayo wothisha. 
Kwathi lapho sebehlangene, wababikela ngezibuhlungu. Wanxusa 
labo ababengathanda ukuyombona uMnguni esibhedlela ukuba 
basheshe bahambe ngaphambi kokuphuma kwesikole. 

Ngemuva komhlangano, babonakala bengamaqoqwana 
othisha bebhunga ngalolu daba lokulimala kukaMnguni. 
Kwakukhona ababekusola kodwa besabela izimpilo zabo. Kodwa 
babesho ukuthi liyobhoboka ithumba ngelinye ilanga. NoZuma 
ngokunjalo wayenomcabango ofanayo nowabalingani bakhe. 
Wake wacabanga nokushayela uKaputeni ucingo amenekele sonke 
isimo senhlalo yalapha esikoleni. Wayenomqondo wokuthi uma 
eke wakuveza lokho emaphoyiseni, mhlawumbe kwakuzowanika 
indlela esheshayo yokubamba izigebengu. Nebala wazimisela 
ukuxhumana noKaputeni. 

Singakaphumi isikole, othisha baqasha ithekisi baphuthuma 
esibhedlela. Banqatshelwa ukumbona uMnguni ngoba wayesanda 
kubuya ekuhlinzweni. Bathenjiswa ukuthi bangase bambone 
ngemuva kwezinsuku ezinhlanu. 

Esiteshini samaphoyisa uKaputeni wayehlezi engazi 
ngempela ukuthi kwakufanele enzeni. Khona manjalo kwangena 
uSayitsheni ephuma esibhedlela. 

“Ubafice benjani oZondo noMnguni, Ngubane?” 

“Sengathi kuzoba ngozimakhaza Kaputeni ngoba uZondo 
uthe uzodedelwa khona maduze nje. UMnguni yena kuthiwe 

138 



ulimele kabana impela ngoba nengqondo iphazamisekile. 
Yena-ke odokotela bathe usazolaliswa isikhathi esingacishe sibe 
ngamasonto amahlanu ukuze kubonakale ukuthi ululama kanjani. 
Ngimfice eya kohlinzwa ekuseni.” 

“Okusho ukuthi ulimele ngempela lo muntu. Kodwa mina 
ngisasho ukuthi ibingeke yenzeke yonke le nto ukuba ngiyalalelwa 
futhi ngiyahlonishwa. Nginithume ukuba niyomqapha lo muntu 
kaThixo. Wena wathatha imoto yomsebenzi wayojola ngayo, wahuqa 
notshwala. Uyayibona-ke manje inkinga osifake kuyo Ngubane?” 

“Ohe…! Ngiyayibona Kaputeni. Elokufa alitsheli. Ngicel’ 
uxolo Macingwane.” 

“Kuphela kwento oyaziyo leyo Ngubane. Ziphi izibhamu 
zikahulumeni ngoba angiziboni?” 

“Angizazi Kaputeni ngoba bengidle kakhulu. Ngike 
ngacabanga ukuthi mhlawumbe zikuZondo noma zithathwe 
nguwe nkosi yami.” 

“Uqonde ukungitshela ukuthi ninikele ngezibhamu 
zikahulumeni esigebengwini Ngubane?” 

“Akunjalo Macingwane.” 

“Uma kungenjalo, azihlale phela phezu kwetafula ngizibone, 
ngingaze ngikudovadove ngesibhakela!” Asukume uKaputeni ame 
ngezinyawo. Azithulele nje uSayitsheni. 

“Ngubane!” 

“Kaputeni.” 

“Ngithe zibeke lapha phezu kwetafula izibhamu zomsebenzi!” 
Washo ejuluka ubala uKaputeni. Akhumule izinkinobho 
zeyembe. Axukuzise uSayitsheni ngezingubo. Athule nje 
uSayitsheni. 

“Umthetho wami ngikhuluma netshe noma ngikhuluma 
nohlanya na? Ngiphendule Ngubane!” 

139 



“Angithi bengishilo Kaputeni ukuthi azikho izibhamu.” 

“Go to hell man! Nakhu ngizolengiswa ngokubulala isilima 

sephoyisa!” 

“Ngixolele Kaputeni.” 

Amsunduzele ngaphandle kwehhovisi uKaputeni. “Suka lapha 
phambi kwami mthothongo ndini! Ngizokubulala nya ngezandla 
wena. Uhlulwa wumsebenzi , uhlulwa yizigebengu, udiza 
ngezibhamu zomsebenzi ezigebengwini, kanti wena usebenzani? 
Awufi ngani okungenani ngoba vele awukho umsebenzi 
wakho, sibozi ndini? Uyimfaduko nje! Ngeke nilithole iholo 
lenu ningakazibuyisi lezi zibhamu. Uma nehluleka ukuzithola, 
nizosebenzela ize izinyanga ezinhlanu.” 

“Shwele Kaputeni.” 

Kusekubi kunjalo ehhovisi likaKaputeni, kukhale ucingo. 
Aluphakamise ukaputeni. “Kusesiteshini samaphoyisa, 

ngingakusiza?” 

“NguZuma lapha eBonokuhle Macingwane.” 

“Washo ngakuzwa. Usiphathele ziphi Nxamalala?” 

“Cha, ngithi ake ngizwe nje mfowethu ukuthi kukhona 
yini umkhondo eniwutholayo ngesigebengu esihlasele 
kwaThish’omkhulu izolo?” 

“Wo, ngabe nginamanga Nxamalala. Ushaya ucingo nje 
kusazimuke ikhanda. Asazi ukuthi sizosuka lapha siluqale 
ngakuphi uphenyo.” 

“Ngiyakuzwa Macingwane. Mina-ke mfowethu ngicela 
ukuthi nike nivakashele nangapha esikoleni nizophenya le ndoda 
eyisekela likaThish’omkhulu.” 

“Usho uSokhela Nxamalala?” 

“Yena kanye Macingwane. Lokhu ngikusho ngoba abezwani 
noMnguni. Indaba inesikhundla sokuphatha isikole. USokhela 

140 



ubehlala elwa naye ethi wamephuca isikhundla sokuphatha 
iBonokuhle. Waze wamsongela ngokuthi uzoke abone ukuthi 
uMnguni uzosiphatha kanjani lesi sikole ebe engazi ukuthi 
sasungulwa kanjani. Lokhu kungezwani kwala madoda kwadala 
ukuba uMnguni aqoke mina ukuba ngimeseke okwesikhashana 
nokuyinto engingayazanga ukuthi iyophela nini ngoba 
bekubonakala nje ukuthi iyaqhubeka phela le mpi. Impela 
ngiyamsola lo muntu.” 

Athule isikhashana uKaputeni edidekile. Kuthi makhathaleni 
ezwakale esethi, “Nxamalala, usho ukuthi kungenzeka ukuthi 
sishayana ngamakhanda nje ngale nkinga, umkhuba usekhaya?” 

“Macingwane, ngikwethembile. Awusitholanga ngephutha 
lesi sikhundla sokuba nguKaputeni. Kodwa wasithola ngenxa 
yemisebenzi yakho emihle nangokukhalipha komqondo wakho. 
Manje-ke Macingwane, sengicela ukuba ubuveze lobu buchule 
bakho bokuphenya nakule nkinga yalapha esikoleni. Ngiyabonga.” 
Aluvale ucingo uZuma. Aluvale nolwakhe ucingo uKaputeni. 
Aphendukele kuSayitsheni amenekele ngale nkiyankiya eshiwo 
nguZuma. “Uthini owakho umbono ngale ndaba Ngubane?” 

“Ngididekile Macingwane,” kusho uSayitsheni enwaya 
ikhanda. 

“Ungadideki Ngubane. Isobala le nto. Kufanele aphenywe 
kabanzi lo mfana kaMabanga kanye noSokhela ngalo monakalo. 
Sizobapheka ngebhojwana, dadewethu kababa, bayoze balihlanze 
lonke iqiniso ngisho nengonyuluka yakhona.” 

“Usho ukuthi kuyoba lula ukuthola iqiniso kulo mfana 
kaMabanga Kaputeni, yize asehlula sinoZondo?” 

“Wehlula nina phela. Uzophenywa yimina-ke kulokhu.” 

“Iyangidida indaba kaMahlobo Kaputeni. Baqinisile abadala 
uma bethi ungabomethemba umuntu. Ngiyadideka uma 
kungukuthi noMahlobo uyasoleka kule nto.” 

141 



“Umuntu uyisilwane Ngubane. Ngeke ufunge ugomele uthi 
uyamazi.” 

Baxoxe oKaputeni noSayitsheni kuze kufike ekutheni 
uKaputeni azijube ukuthi kuzoba nguyena ozophatha lolu phenyo. 

Ngemuva kwengxoxo kaKaputeni noSayitsheni, uKaputeni 
wayala uSayitsheni ukuba alande uBen esitokisini amlethe 
ehhovisi lakhe. Waphuma uSayitsheni waqonda esitokisini wafike 
wavula umnyango wamemeza uBen. Waqhamuka uBen ehamba 
kancane, kubonakala ukuthi lukhulu olumdlayo. Wayengaseyena 
lo mfana owayeliqhalaqhala ekhuluma sengathi udilika entabeni. 
Wayengakwazi ukuqoqa ulimi uma ekhuluma nomuntu omdala. 
Kwakuba sengathi ukhuluma nontanga yakhe noma nomuntu 
ongaphansi kwakhe ngeminyaka. Kulokhu wayeselunge 
eyimvu. Mhlawumbe kwase kumvovile ukuhlala esitokisini uma 
kungekhona ukuthi kwakuyiqhinga lakhe leli ayefuna ngalo 
intethelelo emaphoyiseni. 

“Sengifikile baba phoyisa,” kusho uBen ngokuzithoba 
okukhulu. Wayekhuluma ebheke phansi ekhombisa inhlonipho. 
Lokhu kwamcasula kakhulu uSayitsheni. Wambona egcwele 
ukwedelela lo mfana. Kwakungekhona ukuhlonipha noma 
ukukhombisa ukuzisola lokhu ayekwenza. Kwakunokubhuqa 
okuthile phakathi. 

Wafutheka uSayitsheni kwathi akamudle amfele uBen. “We 
mfana kaMabanga!” 

“Baba,” kusabela uBen eshukusha izandla ede eba uSayitsheni 
ngamehlo. 

“Ucabanga ukuthi usile umthetho wakho. Kusesitokisini lapha 
mfana wami. Kuyophela konke lokhu kwedelela onakho. Khona 
manje uyakhophoza uzenza umuntu olungile kanti uyisigebengu. 
Letha izandla ngikubophe!” Asho emxhakathisa ngozankosi 
uSayitsheni. Akhiye umnyango wesitokisi bese ehamba naye 

142 



baqonde ehhovisi likaKaputeni. 

“Yenyuka mfana uze ngapha,” kusho uKaputeni kuBen 
ngesikhathi engena emnyango. 

“Ngimshiya nawe-ke lo mfana Kaputeni. Uzongibiza 
uma usuqedile ngaye ukuze ngimbuyisele esitokisini,” kusho 
uSayitsheni ephuma ehhovisi likaKaputeni. Ahambe njalo aze 
ayongena ehhovisi lakhe. 

UKaputeni wambuka ngenye indlela uBen. Phela wayesehluke 
kakhulu kulokhu okwakubatshazwa amaphoyisa. Wayebukeka 
enovalo futhi ehlonipha. 

“Lalela-ke mfana kaMabanga, ngiyazi ukuthi njengoba 
ulapha nje akumnandi kuwe nakubazali bakho. Uyihlo 
ukhathazeke ngendlela engehluleka nokuyichaza. Uke wafika 
lapha ezokuzwa ukuthi usulikhiphile yini iqiniso. Angingabazi 
ukuthi isenzo sakho simephule umoya ngendlela yokuthi akasafisi 
ngisho ukukuvakashela esitokisini. Njengoba engummeli 
nje, amakhasimende akhe asembuka ngelinye iso. Acabanga 
isikhundla nodumo analo emphakathini bese kuthi konke lokho 
ekuqhathanisa nobunswelaboya oyibona. Abone ukuthi alikho 
iqiniso kuye ngoba uyehluleka ukukhulisa izingane ngendlela 
eqotho. Ngaleyo ndlela siyalimala isithunzi sakhe. Silimala nje 
kungenxa yakho. Ungizwa kahle mfana?” kubuza uKaputeni 

kuBen owayesebheke phansi okwenkukhu idliwa wuphenyane. 

“Ngikuzwa kahle Kaputeni.” 

“Ngiyazi-ke ukuthi iqembu lakho osebenza nalo lo msebenzi 
ongcolile lakuyala ukuba ungalokothi ulidalule uma kuke 
kwenzeka ingozi yokuthi uboshwe. Lokhu ngikusho ngoba 
kudala ngikulo msebenzi wamaphoyisa. Ngiyazi kahle imikhuba 
yezigelekeqe. Mina-ke mfana wami ngifuna ukukuxwayisa 
ukuthi, uma uqhubeka nokufihla abangani bakho, icala lonke 
liyowela phezu kwakho. Kanjalo nesigwebo ozogwetshwa sona 

143 



sizophindwa kaningi ugcine usudonsa nezigwebo zabanye 
abantu kungafanele. Ngaleso sikhathi bona bazobe betamuza 
imali enakhokhelwa yona ukwenza lo msebenzi eniwenzayo. 
Ngakho-ke ngithi kuwe, hluza lapha ekhanda mfana kaMabanga. 
Cabangela abazali bakho nekusasa lakho. Ngitshele ukuthi 
ngobani laba enibambisene nabo kulo msebenzi ongcole kangaka! 
Uchaze nokuthi nimbangisani lo muntu wabantu njengoba 
nimhlukumeza kangaka nje.” 

Athule uBen abheke phansi. 

“Khuluma phela we mfana kaMabanga,” kusho uKaputeni 
ngomoya ophansi. 

“Anginalwazi ngembangela yezinxushunxushu ezenzeka 
esikoleni. Ukuba kukhona engikwaziyo, ngangiyowatshela 
kwasekuqaleni amaphoyisa.” 

“Usho ukuthi awuhlanganise lutho nazo zonke lezi zinto 

ezenzeka esikoleni?” 

“Kunjengoba ngisho Kaputeni. Angazi lutho.” 

“Kuyahlupha ukuba nomqondo omfushane njengentwala 
yona ejikela indlu yayo iyiququde. Ngamanye amazwi uqonde 
ukungitshela ukuthi njengoba utokile nje utokele amahhala?” 

“Kunjalo Kaputeni. Nasesikoleni ngamiswa ngaphandle 
kwesizathu. Angazi ukuthi ungizondelani uThish’omkhulu. 
Ngihlupheka nje kungenxa yakhe. Ukuba kusekhona 
uThish’omkhulu uChonco, ngabe angikho kule nkinga 
engikuyona njengamanje. Impela ngiyabona ukuthi 
nginesikhwakhwalala, angithandeki kulo Thish’omkhulu omusha. 
Angazi noma kungenxa yokuthi ngizalwa ngummeli yini.” 

Athule uKaputeni ambukisise lo mfana ozitshela ukuthi 
uhlakaniphile. Wazimisela ukubukhipha bonke ubuchule 
bokuphenya. 

“We mfana kaMabanga,” kusho uKaputeni ngomoya ophansi. 

144 



“Kaputeni.” 

“Uyasithanda isikole?” 

“Kakhulu Kaputeni.” 

“Uyakuthanda ukubuyela esikoleni?” 

“Ngikuthanda kakhulu Kaputeni.” 

“Uyathanda ukuzibona ungumntwana ohloniphekile 

emphakathini uma usuziphothulile izifundo zakho?” 

“Kunjalo Kaputeni.” 

“Ngikudonsa ngendlebe-ke mfana wami. Kusemhlabeni lapha. 
Musa ukuba nguMesiya wezigebengu zonke zomhlaba. Libi leli 
cala obhekene nalo. Kungcono ubakhiphe bonke abangani bakho 
bese uphenduka ufakazi wenkantolo. Lokho kuzodala ukuba 
inkantolo ikubonelele bese ikuthambisela isigwebo. Kwesinye 
isikhathi ungathola inhlanhla bese kuthi isigwebo sakho sonke 
silengiswe. Ngaleyo ndlela ungabe usadonsa kodwa ugwetshelwe 
ngaphandle, uqhubeke nezifundo zakho. Uthini-ke ngalokho?” 

Athule uBen angaphenduli. Afikelwe yimicabango eminingi 
engqubuzanayo engqondweni yakhe. Kube khona othi 
makalidalule iqiniso njengoba linjalo. Kuphinde kube khona othi 
uma emdalula umhlobo wakhe uNguzunga, uyobe enze okukhulu 
ukungathembeki. Leso senzo siyomudla impilo yakhe yonke. 

UKaputeni ngaleso sikhathi wayethulile elindele impendulo 
kuBen. Kwakungathi ufunda ingqondo yakhe. Waqhubeka 
nokumcindezela wathi, “Okunye engithanda ukwazi mfana 
kaMabanga ngukuthi kukhona ubufakazi obuqanda ikhanda 
esesibutholile obukudalulayo ukuthi nguwena kanye ubambisene 
nabangani bakho enicekela phansi isikole. Angeke ngikuphoqe 
ukuba ubadalule labo obambisene nabo uma ubona ukuthi 
uzolimela wedwa leli cala. Kodwa uze wazi ukuthi wena 
awuzukudabula kuleli cala. Ubufakazi esibutholile ngawe banele 
ukuthi ungashushiswa. Noyihlo uyakwazi lokho. Ngeke akwazi 

145 



ukukukhulula ejele ngisho esethanda. Uyodilikelwa yijele 
wena. Linzima kabi leli cala obhekene nalo ngoba libandakanya 
ukubulala.” 

Amazwi kaKaputeni ahlaba ephukela kuBen. Wahluleka 
ngisho nokuzibamba izinyembezi ezase zishisa emehlweni. 
Kwamkhanyela ukuthi uma eqhubeka nokufihla uNguzunga, 
uzogwetshwa yedwa abhadle iminyakanyaka ejele. Wazinikela 
ekutheni alidalule lonke iqiniso ashiye angakwazi. Wathi uzama 
ukukhuluma, wavele wabindeka. Sabhoka isilingozi. 

Ekubona lokho uKaputeni, wasukuma waqonda kumpompi 
owawusekhishini wafike wagcwalisa amanzi enkomishini wabuya 
nawo. 

“Phuza nawa amanzi yikhona kuzokwehla le nto ekuxinile.” 
Washo emphuzisa uKaputeni. Kwamthatha isikhashana impela 
uBen ukuhleleka ngaphambi kokuba akhulume. Isilokozane 
sasimbambe phansi. NoKaputeni wayemeluleka ukuba angatatazeli 
ukuze amtshele lonke iqiniso ngoba wayesezobhala isitatimende. 

Ngesikhathi uBen elwa nokuhleleka komqondo, uKaputeni 
wayengazibekile phansi. Wayethembisa ukumelekelela ecaleni 
ukuze anikwe isigwebo esilula. 

Usuhlelekile umqondo kaBen, uKaputeni wathatha 
isiqophamazwi kanye nedokodo wabhala isitatimende. 
Isiqophamazwi sasithwebula konke okwakushiwo nguBen. 
Wayiqala indaba uBen mhla abafundi beshaya umduvo esikoleni 
kwaze kwafika lapho sebenquma ukuwuqhuba bobabili 
noNguzunga lo msebenzi. 

“Ake uchaze kahle ngalo Nguzunga usho ukuthi 
ungowakwabani, kuphi khona.” 

“UngowakwaNyakanyaka isibongo. Ngebhadi angilazi ikhaya 
lakubo. Kuthiwa uqashile lapho ehlala khona.” 

“Uqashe kuphi?” 

146 



“KwaBhekuzulu ngezansi komuzi omkhulu wakwaMbhele.” 

“Uziphethe kanjani uNguzunga esikoleni?” 

“Uziphethe kahle nakuba abafundi bemesaba nje.” 

“Bamesaba ngasiphi isizathu?” 

“Yingoba wake waxoshwa esikoleni egwaze omunye umfundi. 
Kwathi ngemuva kwezinsukwana exoshiwe, waphinde wabonakala 
esephindele esikoleni efunda. Lokho kwenzeka ngemuva kokufika 
kwamadoda athile amabili esingazanga ukuthi afika athini 
kuThish’omkhulu uChonco. Okunye-ke kuthiwa uNguzunga 
uhle abonakala ehamba ngezimoto eziphambili nezinamafasitela 
amnyama.” 

Incazelo kaBen yacishe yamnika isithombe esigcwele 
uKaputeni ngoNguzunga. Wabona kahle ukuthi babhekene 
nesigelekeqe esidala nesihlula ukwenza. Kwakudingeka ukuba 
bahlome baphelele uma bezimisele ukumbopha lo Nguzunga. 

“Akukho ukuxhumana okwaziyo phakathi kukaNguzunga 
nephini likaThish’omkhulu wasesikoleni senu?” 

“Cha, akukho engikwaziyo ngalokho.” 

“Akakaze asho lutho kuwena uNguzunga ngoSokhela?’ 

“Lutho Kaputeni.” 

Kuhlwe manje kuKaputeni, kodwa angalilahli ithemba. 
Acabange ukuthi uzosebenzisa liphi isu ukuthola umkhondo 
kaSokhela kulo mfana. Khona indlela ayephendula ngayo uBen 
yayikucacisa ukuthi wayengazi lutho ngoSokhela. 

Eseqedile ukubhala isitatimende uKaputeni, wacisha 
isiqophamazwi wase ebiza uSayitsheni ukuba azophindisela 
uBen esitokisini. Wazimisela ukuba athathe uSayitsheni banikele 
eBonokuhle, bayobopha uNguzunga baphenye noSokhela. 

USokhela akazihluphanga ngokuyobona uMnguni esibhedlela. 

147 



Wavele waqonda ekhaya kwakhe ngethemba lokuthi uzothola 
ucingo oluvela kuNguzunga. Wayekhululekile emoyeni ngoba 
uMaMhlongo wayesathe shelele ngakubo eMnambithi eyobona 
unina owayebangwa nezibi. 

Ukulimala kukaMnguni kwakumbikela uSokhela ukuthi 
lwalungaselude ukhalo afike emadlelweni aluhlaza. Nokho 
kwakuyobe kwenzeke into ayeyifisa ukuba angafi uMnguni kodwa 
azihambele. UMlangeni wadoda ngendlela emangalisayo ngoba 
akazange adaze inkani. Wazibonela nje ukuthi libukeka lizoduma 
kusiphuke izikhonkwane. Wanyakaza kusakhanya. 

“Uyobe wakhula elusa amabhubesi ngesiswebhu uMnguni 
uma engaqhubeka nokuqinisa ikhanda yize sezimnethe kangaka! 
Sengathi abakithi banami kule mpi. Indlela ezenzeka ngayo 
izinto manje, kukhomba ngokusobala ukuthi sekukhona 
nesandla sabaphansi. Angingabazi ukuthi umkhulu lapho ekhona 
ungibhekile. Ngifuna kucacele ngisho nezincelebane zakhe 
uMnguni ukuthi yimina kuphela inkunzi ekhonyayo.” 

Nangempela lwangena ucingo ayelulindele uSokhela. 
Wamkhinikela sonke isimo uNguzunga. Washo nokuthi yena 
usezibona esewuqedile owakhe umsebenzi. 

“Usho ukuthi sekufanele ngikukhokhele ndodana?” 

“Akujiki lokho Sikhulu.” 

Athule isikhashana uSokhela ecabanga. Uthe esuka wabe ethi, 

“Kodwa mina angikagculiseki ndodana ngoba akukangikhanyeli 
ukuthi uzohamba lo muntu noma cha. Angithi usesesibhedlela?” 

“Yebo.” 

“Mina ngibona ukuthi sike sithi ukulinda kancane sibone 
ukuthi uhamba ngempela yini lo muntu.” 

“We ndoda, usho ukuthi awukwethembi konke lokhu 
engikushoyo?” 

148 



“Cha, angisho ukuthi angikwethembi ndodana, kodwa…” 

“Yeyi wena! Kusasa lokhu okusayo ngifuna ukubona inkokhelo 
yami ihlezi ezandleni zami, ungizwa kahle?” 

“Ngiyakuzwa ndodana, kodwa usuyangixaka ngokuvukwa 
wulaka esikhaleni kungenzeke lutho.” 

“Ngicikwa nguwena ngokungangethembi. Angisafuni 
ukulokhu ngiqophisana nawe manje. Obekusihlanganisile 
kuphelile manje. Ngithi ngiyifuna yonke imali yami kusasa!” 
Washo eligcizelela elemali ephelele uNguzunga. 

“Kahle ndodana. Usuthini futhi manje? Usuyifuna yonke 
imali yakho? Angithi savumelana ngokuthi ngizokukhokhela 
ngamanconzunconzu ize iphelele?” 

“Ukhumbule ukuthi ngangingakawuqali lo msebenzi 
ngesikhathi sivumelana ngenkokhelo enjalo futhi ngangihlele 
ukuthi ngiyowenza nabafundi lo msebenzi. Ngeshwa-ke 
bangihlamuka. Angithi ngakushayela ucingo ngakwazisa ukuthi 

sengizowenza ngedwa?” 

“Yiqiniso lelo ndodana.” 

“Manje ubona ukuthi ngiyakuqola yini Sikhulu?” 

“Cha ndodana.” 

“Ikuphi-ke inkinga yakho?” 

“Inkinga yami isekutheni awungichazelanga ukuthi inkokhelo 
yakho izodingeka yonke ngesikhathi esisodwa uma kwenzeka 
usushintsha amasu okwenza lo msebenzi.” 

“Ayikho-ke le nto oyishoyo Sikhulu. Mina ngiwenzile 
umsebenzi. Angizimisele ukuqolwa nguwena. Ngifuna imali yami 
kwaphela nje.” Washo uNguzunga sekuzwakala ukuthi usedinwe 
kakhulu manje. 

“Cha, sengathi ngizokwehluleka.” 

“Ake ulokothe phela, uzongifunda ungiqonde. Angibhenywa 

149 



ngegudu ngingensangu. Awungitshelanga ngani kwasekuqaleni 
ukuthi uzokwehluleka ukungikhokhela? Ngangizoyeka konke 
phansi uzibonele ukuthi wenzenjani. Ubukade umkhulu lo 
msebenzi futhi unzima.” 

“Ngiyakwazi lokho ndodana, kodwa iqiniso lithi awukapheli.” 

“Lalela lapha-ke Sikhulu. Uma ungafuni ukungikhokhela 
lonke iholo lami kusasa, ngiyokungqokloza ngensimbi yomlungu 
khona esikoleni uyokwelusa amadada. Angibhedelwa mina. Kanti 
ungiphuza inyongo?” 

Ethuke uSokhela. “Kahle ngolaka ndodana. Usungaze 
ungibulale impela nje ungibulalele into engekho? Ubunswelaboya 
phela lobu obenzayo. Asivumelananga ngokuthi ngizokukhokhela 
yonke imali yakho ngoba uzobe usuwusebenza wedwa lo 
msebenzi. Ake ungitshele nje ukuthi ngizoyithathaphi le mali 
engaka njengoba ngingenalutho esandleni?” 

Athule uNguzunga aququde amathambo engqondo. 
Kumkhanyele ukuthi uma ezithambisa, uzogcina engasayitholanga 
yonke le mali. Indaba yamanconzunconzu ingumbhedo uma 
izinto sezimi ngalolu hlobo. Izolokhu imbambezela aze aficwe 
ngamathonsi abanzi. Uzimisele ukuyithola yonke le mali ukuze 
abone kusakhanya nje ukuthi wenzenjani. Uwenzile umsebenzi 
wakhe kodwa akanalo iqiniso lokuthi amaphoyisa awazukwazi 
ukuwuthola umkhondo womhlaseli. Uzoke athi ukushaya utshani 
kancane size sidambe isimo bese ebuya-ke ezokwenza lokhu afuna 
ukukwenza ngale mali. UBen uzozibona ukuqeda esitokisini. 
Uyothi eqambe emchaya emaphoyiseni, abe engasabonwa yena kule 
ndawo. Yena Nguzunga omnyama, akanaso isikhathi sezimpatha 
ezifana noBen ezingena kalula enethini njengezinhlanzi. Kuhle 
nje ngoba uzolokhu eqhethile esitokisini ecabanga ukuthi wenza 
umzamo wokumkhulula kantu useshaye phansi. Uyothi lapho ethi 
uvula amehlo uBen, libe selishonile ilanga. Cha, uyobe wephuzile 
uma engamcindezeli uSokhela ukuba amkhokhele ngokushesha. 

150 



“Sengiqedile ukukhuluma nawe Sikhulu. Siza-ke ungiphathele 
zonke izimfanelo zami kusasa. Ulimele kabi lo muntu. Ngeke 
akucabange ukubuyela eBonokuhle.” 

“Usho njalo ndodana?” 

“Yizwa mina wena. Uma ungezukuba nayo inkokhelo yami 
kusasa, kungakuhle ukuba uye koyeboleka ngoba kusasa ngizobe 
ngidinwe kakhulu ngingenanhliziyo nginjalo nje.” Aluvale ucingo 
uNguzunga. NoSokhela aluvale olwakhe. Athule isikhathi eside 
egqolozele ucingo. “Wo, sengathi zithanda ukungijikela izinto 
manje. Ngizoyithini indaba yalo mfana? Ngangimethemba 
ngithi ulungile kanti uzongijikela. Awu, ngaze ngazijuqa ngeklwa 
ngibhekile bakithi! Phela uzongibulala ngempela lo sathane!” 

Wabalisa njalo uSokhela. Pho-ke kwakusayomsiza ngani 
lokho ngoba wawusukhulumile umlomo ongathethi manga. 
Kwakumcacele ukuthi izwi likaNguzunga lingumnqamlajuqu. 
Ukuba wayesheshe waluthola ucingo kungakavalwa ebhange, 
wayezophuthuma khona ngokushesha ayokweboleka imali. Wo, 
wayesefe olwembiza umfo kaSokhela. Kwakungasekho ukuhlehla. 
Kwase kufanele ukuba asale eselidedela leli kloba lomlilo ayethi 
ulibasela uMnguni, limhashule izandla nezinyawo. Waqala manje 
ukuwakhumbula amazwi kaMaMhlongo. Wazibona nezinyembezi 
zidedelana ezihlathini zakhe. Impela wayeqinisile uMaMhlongo 
uma ethi uzomkhumbula ngolunye usuku. 

Khona manjalo uSokhela wafikelwa ngumqondo wokuba 
asheshe avuke ngakusasa ekuseni, aphuthume esikoleni 
bengakafiki abanye othisha. Wayehlose ukuthola ithuba lokuxoxa 
noNguzunga, amcele ukuba amlinde amahora ambalwa 
esayokweboleka le mali ebhange. Nakanjani wayezobuya 
ngokushesha amkhokhele yonke imali yakhe. Uma enze njalo, 
wayezobe ukwazile ukuwubhula lo mlilo owawusumhashula 
izandla nezinyawo. Walala enethemba lokuthi, wayesemnqobile lo 
sathane owayefisa impilo yakhe. 

151 



ISAHLUKO SESHUMI NANYE 

Esebuyile uSayitsheni ukuyohambisa uBen esitokisini, 
uKaputeni wahlala naye phansi wamdlalela isiqophamazwi. 
Ladlala ibhande laze lafika ekugcineni. Wabamba ongezansi umfo 
kaNgubane. 

“Usuyabona-ke manje Ngubane ukuthi ngisuke nginganethuki 
uma ngithi niyehluleka ukwenza umsebenzi wenu?” 

“Ewu, kulukhuni Kaputeni.” 

“Angithi yimina lo owenqaba usumdedela lo mfana 
kaMabanga ngoba uthi akalivumi icala?” 

“Kunjalo Kaputeni.” 

“Angishongo ukuthi akayedwa lo mfana kule nxushunxushu?” 

“Eyi, washo Macingwane.” 

“Nakho-ke. Ukuba nisebenza ngokuzimisela Ngubane, 
ngabe kudala zaboshwa lezi zigebengu. Ake ubheke nje ukuthi 
oZondo noMnguni bacishe bafa kabuhlungu kanjani, ngakho 
belu ukungasebenzi kwenu. Osekusele manje wukuba abanjwe lo 
mfana kuphenywe noSokhela. Uma isimo sivuma, kwaSokhela 
lowo siyobuya naye, ngimfunge uPhoshozwayo. Ushilo-ke umfana 
kaMabanga ukuthi lo Nguzunga ndini uyisigelekeqe esehlula 
ukwenza. Uma siphundulekile, siyosala enkundleni. Mina ngithi 
yize kunjalo, ngimdinga esitokisini.” 

Ajuluke ubala uSayitsheni. “Sizosibamba kanjani lesi sigelekeqe 
esichazwa ngalolu hlobo Kaputeni?” 

“Kulula lokho Ngubane. Siqeqeshiwe thina ukuze sikwazi 
ukubamba izigebengu ezanoma yiluphi uhlobo. Asiyi kosinisa 
amahleza laphaya esikoleni. Siyosebenza.” 

“Eyi kodwa Kaputeni, kulukhuni.” 

“Akusekho ukuhlehla Ngubane uma sekunjena. Yikhohlwe 

152 



nya le ndaba yakho yokucasha ngesidindi umzimba wonke uhleli 
obala. Kusasa lokhu okusayo, ngimfuna endlini emnyama lo 
Nguzunga ndini. Ngifuna ukuthi sibuye isithunzi salesi siteshi 
esaqedwa yinina. Okwamanje ngifuna ukuthi uhambe uyohlola 
izibhamu ukuthi zisakulungele yini ukuhlasela. Uma kungukuthi 
uyalwa lo mfokazi, kuyosala osalayo othulini, ngimfunge 
uPhoshozwayo. Hamba-ke Ngubane.” 

Ahambe uSayitsheni enokukhononda okukhulu enhliziyweni. 
Ubengubani yena ukuba angabhekana nomuntu ochazwa 
njengemamba ehlula izibiba? 

Ngakusasa ekuseni washeshe wafika uSokhela esikoleni. 
Wayecuthele uNguzunga ukuze amchazele kahle ngesu 
ayeselicabangile. Ngenhlanhla naye uNguzunga washeshe wafika. 
Wathi engena nje esangweni, wayembona uSokhela, wambizela 
ehhovisi lakhe. Wayengakachazi nakuchaza uSokhela ngalokhu 
ayesezimisele ukukwenza ngesikhathi uNguzunga elula isandla 
efuna inkokhelo yakhe. Kwaba wukulandula kuSokhela, sahlala 
sagcwala ubuso isibhakela. Akabange esakwazi ukuchaza kahle 
ngoba yonke into yayenzeka ngokushesha. 

“Kahle ndodana! Mana ngikuchazele!” 

“Ungichazeleni? Angithi ngikutshele kahle ukuthi ngizoyifuna 
yonke imali yami?” 

“Noma ngabe ngikone kangakanani mfana wami, kodwa 
usungaze ungibeke isandla pho, nginguthisha wakho?” 

“Usuyakwazi ukubona manje ukuthi ingane akufanele 
ishaye uthisha wayo ngoba sekushaywa wena? Uma kushaywa 
uThish’omkhulu akubi ndaba zalutho?” 

“Nginike ithuba phela ndodana ngichaze. Uzoyithola imali 
yakho, kodwa…” 

“Yeyi wena, guqa phansi uthandaze! Ulibuka uyaligcina 

153 



namuhla. Uhlala umbela abanye igodi nje, uzimbele wena 
namuhla,” kusho uNguzunga ekhipha u-machine-gun wakhe 
esikhwameni esikhulukazi ayesigaxile. 

Ngesikhathi ethi uhlohla u-machine-gun wakhe uNguzunga, 
abone sekutheleka amaphoyisa ehhovisi likaSokhela. Ayehehwe 
wumsindo owase uthe mukuthu ehhovisi likaSokhela, 
kubatshazwa, kukhuzwa umhlola. 

Kwathi lapho ethi nhla emnyango amaphoyisa, azithela 
kuNguzunga owaseyibhubesi elifuna ukuchobozela kwasani 
eyayiphambi kwalo. Wayesemnyama ngenkani umfo 
kaNyakanyaka. Agxuma amaphoyisa ahlehlela kude le emuva. 

“Yeyi wena mfana, lahla phansi leso sibhamu! Uma ungasilahli, 
ngizokuchitha ubuchopho!” kusho uKaputeni ekhombe 
uNguzunga ngesibhamu. 

“Ngeke ngikwenze lokho!” kuphendula uNguzunga ngolaka. 

Abafundi kanye nothisha abase belapho, babaleka bayomela 
kude. Babesadidekile bengaqondi ukuthi kwenzekani futhi 
kubangwani. Kwakungokokuqala ngqa emlandweni wakulesi 
sikole ukuthi umfundi ahlasele uthisha. 

“Ngithe lahla phansi leso sibhamu wena! Ngiyadubula-ke 
manje!” 

Njengemamba ithukutheliswe amanxeba, wagadla 
umfo kaNyakanyaka emaphoyiseni. Laduma izulu lezandla 
kwazamazama umhlaba. Kwasiza khona ukuthi amaphoyisa 
ayegqoke izingubo ezivikela izinhlamvu. Wagadla udede 
uNguzunga ahlukana phakathi amaphoyisa. Lokho kwamnika 
ithuba lokuphuma agelekeqeke ehhovisi likaSokhela. Athathana 
naye amaphoyisa ngezibhamu egcekeni lesikole kwabaleka bonke 
abantu. Zabubula izibhamu kwanuka isisi. 

Nakuba amaphoyisa ayemabili futhi eqeqeshwe ngokwenele 
ukubopha izigebengu, kodwa kulokhu azithola ebhekene 

154 



nomqansa. Yayisinda ngempela impi ayeyibambile. UNguzunga 
wayelwela ukufa nokuphila. Wayengaxhamazeli. Wayededela 
imbumbulu yezinhlamvu ebhekise emaphoyiseni avike ubala. 
Kwasiza imoto kahulumeni ayede evika ngayo. Lokho kwamnika 
ithuba lokucela empunzini uNguzunga. Isibhamu sakhe sase 
siphelelwe yizinhlamvu. 

“Yelekelelani! Nasi isigebengu sibaleka! Vimbani ngaphambili 
bo!” kumemeza uKaputeni. Wayememeza nje engazibekile 
phansi ngejubane ethe mbe ngemuva kukaNguzunga. 
Kwakungelula ukuba amxine eduze ngejubane ngoba nomkhaba 
wawumphazamisa. Amalungu omphakathi ayemi ngaphandle 
kwesango, awamsizanga ngalutho uKaputeni. Avele athi nhla 
abona insizwa igelekeqeka nesibhamu esandleni, abeletha 
izithende. Abaleka agcwala umgwaqo nokwadala ukuthi 
uKaputeni athi uyadubula, kunembeke elinye lawo engalweni. 

Lokhu kudubuleka kwelungu lomphakathi kwamthena 
amandla uKaputeni. Wavele wakhohlwa nguNguzunga, wanikela 
kulowo owayelimele. Ngaleso sikhathi uNguzunga wathola 
ukuphefumula. Kodwa akazithambisanga ngejubane nakuba 
wayesebonile ukuthi wayengasaxoshwa muntu. Waqinisa njalo 
ngejubane waze wayofika ngasesitolo sakwaBhengu. Khona 
manjalo weqa ucingo weqela kodukathole bamasimu ayeqala 
ngemuva kwesitolo ehle njalo aze ayoshona ezansi emfuleni. 
Wanyamalala emakhabeni. 

Nabanye othisha basondela kulo muntu owayelimele ukuze 
bamhlenge ngosizo lokuqala. Kwathi lapho othisha bethola 
ukuthi kwakuyikhehla lejazi leli elalidubulekile, bethuka kakhulu. 

“Hawu madoda! Kanti nguwena mkhulu odubulekile? Kodwa 
awulimalanga kakhulu?” kubuza uthisha uMazibuko ebhekisisa 
ingalo yekhehla lejazi eyase ibomvu tebhu yigazi. 

“Yimina thisha, bengithi ngizohlola uSokhela. Nakho-ke 

155 



sengithi ngiyamemfuka ensimini ngazithela phezu kwequlu 
labantu libaleka. Kuthe lapho ngisadidekile ngingazi ukuthi 
kwenzekani, ngezwa ngenhlamvu ihlala engalweni. Namanje 
angazi ukuthi iceze kanjani yangayinemba inhliziyo. Hhawu, 
beniyongithola sengibanda. Bheka-ke ngoba noSokhela 
ubezokhala azithulise ngoba bengizobe ngife singasaxoxanga.” 
Lisho ikhehla lejazi liziqinisa ezinhlungwini ezazilidla. 
Ngesikhathi lilandisa, abanye othisha babelihlenga ngosizo 
lokuqala. 

“Kodwa ube neshwa mkhulu kwavele kwanembeka wena 
kubona bonke laba bantu ebebekade bebaleka. Ngakolunye 
uhlangothi ukuqhamuka kwakho kusindise isigebengu esicishe 
sadubula yena lo Sokhela oze kuyena. Ukuba awumemfukanga 
ensimini, ngabe sishayekile ngoba besekuqala ukuvuleka 
isikhala ukuze uKaputeni akwazi ukudubula,” kuchaza uthisha 
uMazibuko. 

“Kahle thisha, uSokhela ucishe wabulawa yisigebengu?” 
kubuza ikhehla lejazi lithukile. 

“Ucishe wafa uSokhela mkhulu. Maphoyisa lawo amsizile. 
Wena uqhamuka nje kuxoshwa sona leso sigebengu.” 

“Simbangisani kodwa umzukulu kaSikhumbasebhubesi 
ezilungele kangaka bakithi?” 

“Asazi-ke lapho mkhulu. Nguyena lowo mzukulu 
kaSikhumbasebhubesi ongachaza kulokho.” 

“Mmm! Kusobala ukuthi usethengelwe izigebengu uSokhela 
ukuba abulawe ukuze angasitholi isikhundla sakhe.” Lisho 
ngokukhathazeka ikhehla lejazi. 

Akabange esaqhubeka nengxoxo uMazibuko. Amazwi ekhehla 
lejazi ayesethanda ukumbinda kanti wabe azi ukuthi lalincenga 
abanumzane bendawo ukuba bahambe bayobonga uMnguni 
eMnyangweni wezeMfundo. 

156 



UKaputeni wayesadidekile ngokudubuleka komuntu 
ongenacala ngesikhathi kufika omunye uthisha kuye ezombikela 
ukuthi uSayitsheni wayedubuleke ethangeni. UZuma kanye 
nabanye othisha besifazane ababili, babemhlenga bembopha 
inxeba. UKaputeni wamane wajiyelwa nje wangabe esazi ukuthi 
kufanele enzeni. Wasuka lapho waqonda kuSayitsheni. Lwehla 
uvalo uma esebona ukuthi akalimele ngendlela enyantisa igazi. 

Abafundi kanye nothisha ababebalekile ngesikhathi 
kudutshulwana, base bebuyile enkundleni. NoSokhela 
wabonakala esondela kancane esixukwini. Wayeqhaqhazela 
umzimba wonke. Izithukuthuku zaziqathaka ebusweni ezesula 
ngesandla. Wayede ephonsa amehlo ngakodukathole bamasimu 
lapho uNguzunga wayebalekele khona. Ngesikhathi eqa ucingo 
ngemuva kwesitolo sakwaBhengu eyongena emakhabeni, 
wayembuka uSokhela. 

Ngesikhathi ikhehla lejazi noSayitsheni benikwa usizo 
lokuqala, uKaputeni wathola ithuba lokusondela kuSokhela 
ambuze ngalesi sigebengu esasimvimbezele ngesibhamu. 

“Lo mfana ufunda khona lapha esikoleni Kaputeni,” 
kuphendula uSokhela ngezwi eliqhaqhazelayo. 

“Nibangani naye?” 

“Uma ngingathi ngiyazi mntakaMchunu, ngabe ngisenga 
ezingasengwa. Mina ngibone ngomfana esengena egulukudela 
ehhovisi lami, wangikhomba ngesibhamu wathi angithandaze 
ngoba ngilibuka ngiyaligcina namuhla.” 

“Kanjalo nje Sokhela?” kubuza uKaputeni ngelokusola 
sengathi kukhona amfihlela khona uSokhela. 

“Kanjalo Kaputeni. Namanje ngizibuza ngiyaziphendula 
ukuthi ungizweni lo mfana njengoba esecishe wangibulala nje. 
Ngisindele nina. Besengifile.” 

“Owaphi yena lo mfana?” 

157 



“Angimazi ukuthi ungowaphi. Isibongo sakhe 
ungowakwaNyakanyaka.” 

“Hhayo bo! Akuyena nje lo Nguzunga esimfunayo?” kubuza 
uKaputeni esewakhiphele ngaphandle onke amehlo. 

“Ngu…nguyena Kaputeni,” kuvuma uSokhela amehlo akhe 
ebalekelana nakaKaputeni. Wakuphawula lokho uKaputeni 
kodwa wangasho lutho. Ingqondo yakhe yayinamathele odabeni 
lukaNguzunga futhi ejahe ukuhambisa abalimele esibhedlela. 

“Kanti lo mfana uyingozi kangaka madoda! Awu, saze 
saphunyuka isigelekeqe sisifuna kangaka!” 

Asuke uKaputeni kuSokhela athi ukuzulazula egcekeni aqoqe 
amabhosho. Khona manjalo ezwakale ekhuza umhlola. “Habe! 
La mabhosho afana ncamashi nalawa atholakala mhla kubulewe 
unogada lapha esikoleni!” Asho uKaputeni ewabukisisa. Ahambe 
nawo aye kuSayitsheni nekhehla lejazi, abanxuse ukuba bangene 
emotweni. 

Yasuka ngelikhulu ijubane imoto yamaphoyisa yaqonda 
esibhedlela saseMawozi. Kwaba wukufika esibhedlela, bangeniswa 
egumbini labalimele oSayitsheni nekhehla lejazi. Ngemuva 
kokubhalisa imininingwane yabo, uKaputeni waqonda 
embhedeni okwakulele kuwo uZondo. Nokho wayesengcono 
kakhulu. Wafike wamlandisa ngakho konke okwakwenzekile, 
nangolwazi ayeluthole kuZuma noBen. Wamane wakhexa 
umlomo uZondo. 

“Zimbi izinto Mthiyane. Ngicabanga ukuthi ngithinte 
amaphoyisa asedolobheni ngiwacele ukuba azongisiza, sithungathe 
lesi sigebengu.” 

“Niyosithungatha emakhabeni Kaputeni?” 

“Cha. Phela naso Zondo, asiyona ingane ekhasela eziko. 
Sizobalekela endlini yaso ngoba asinalo ulwazi lokuthi besizofuna 
sona esikoleni. Asazi nokuthi umngani waso usinike yonke 

158 



imininingwane emayelana naso. Thina sizongena ngokuhlwa 
siyothungatha umuzi omkhulu wakwaMbhele kwaBhekuzulu. 
Uma sesiwutholile lowo muzi, kuzobe sekulula kithi ukuthola 
lapho ehlala khona uNguzunga. Hhawu, uzothi engazelele, 
athuke usukakwe wonke umuzi wakhe. Ziyobe sezimshele njalo.” 

“Mina angiboni kanjalo Kaputeni. Ngicabanga ukuthi 
asizukuya endlini yaso lesi sigebengu. Sizomane sishaye utshani 
siye lapho okungeyukuba lula khona ukuba sibanjwe. Kodwa-ke 
ngalawa mazwi angiqondile ukuphikisana nombono wakho. Nina 
ningaya kosibheka kwaBhekuzulu. Uma ningasitholi, nizame 
elinye isu.” 

“Ngiyakuzwa Mthiyane. Kungase kwenzeke ngempela lokhu 
okushoyo. Ukuba bengizokwazi, bengizothola isithombe sakhe 
uNguzunga ukuze ngisisebenzise uma kungukuthi siyehluleka 
ukumthola namuhla.” 

“Sengathi yisu elingcono lelo Kaputeni. Singathathwa leso 
sithombe sinikwe izintatheli ukuze kwaziswe umphakathi 
ngoNguzunga. Uma umphakathi uthuke wamelamela, uzobe 
usuthinta amaphoyisa aseduze bese eboshwa.” 

“Ngumbono omuhle lowo Zondo. Kodwa manje inkinga 
enginayo ngukuthi, sizotholakalaphi isithombe salo mfana?” 

“Kulula lokho Kaputeni. Njengoba abafundi baseBonokuhle 
benezigqebhezana ezinezithombe zabo, kusobala ukuthi zikhona 
ezinye izithombe zabo ezisala esikoleni. Uzosithola nesalo mfana.” 

“Uqinisile Mthiyane. Kuzomele ngisithole kusashisa nje. 
Ngimfuna phakathi esitokisini lo mfana.” 

“Utheni uSokhela lapho usumphenya?” Wabuza uZondo 
elangazelele ukuzwa ukuthi uzothini uKaputeni. 

“Uphenyo lubucayi kabi Zondo. Ludinga isikhathi 
nobunyoninco. Alukufuni ukuxhamazela. Angibange 
ngisamphenya ngoba besengijahe ukuphuthumisa laba abalimele 

159 



esibhedlela. Kodwa-ke uma ngisuka lapha, ngizoqonda khona 
esikoleni ngiyokwenza uphenyo. Ngiwabonile amehlo kaSokhela 
ukuthi angixoxela indaba.” 

Athule isikhashana uZondo, kubonakale ukuthi kukhona 
akuhlanganisayo engqondweni. Khona manjalo ezwakale esethi, 
“Pho, uthi akuyena nje lo Nguzunga ndini owasihlasela kuthangi 
kwaMnguni?” 

“Nguyena Zondo. Angikufuniseli lokho. Nonogada wesikole 
wabulawa nguyena. Amabhosho engiwatholile ayangifakazela. 
Ayefana nalawo enabuya nawo.” 

Koma amathe kuZondo uma ezwa uKaputeni ekhuluma 
kanjena. Wayefisa ukumbona kahle lo mfana wesikole onesibindi 
kangaka! Phela wayemuzwe kahle lo mfana lapho ebahlasela 
ukuthi uyinyakanyaka okwesibongo sakhe. Kazi lezi zibhamu 
ahlasela ngazo wazithathaphi? Zona-ke lezi abephuca zona, 
wazishonisaphi? Konje kungenzeka ukuthi nazo lezi ahlasela 
ngazo wazithola ngokuzephuca amaphoyisa? 

Ngemuva kokuthula isikhashana, uZondo wezwakala esethi, 
“Lonakele izwe Kaputeni. Lonakele sikhona sibhekile.” 

“Lonakele Mthiyane. Okumele sikwazi ngukuthi lonakele nje, 
lonakalele thina maphoyisa. Yithina esinamandla okulilungisa 
libuyele esimweni salo. Yinye kuphela indlela esizolilungisa ngayo, 
wukuba siqinise izifociya.” 

“Kunjalo Kaputeni. Umphakathi wethembele kithina.” 
Wawasho uZondo lawo mazwi, ewasho ngomlomo 
owawunokungabaza. Unembeza wawusho okwehlukile. 
Wawumlahla ngokungazinikeli kwabo ngokuphelele emsebenzini 
wabo. 

“Usenjani uMnguni, Mthiyane?” 

“Use-ICU Kaputeni. Kusekubi impela kuyena.” 

“Mina ngithandazela ukuthi aphile yize kubukeka sengathi 

160 



lokho kuzokwenzeka ngemuva kwesikhathi eside. Uma eke 
washona, kuyobe konakele. Uyophuma phambili uSokhela ngoba 
buzobe bungasekho ubufakazi obuphathekayo nobungamgquma 
ejele iminyaka.” 

“Ithemba kalilahlwa Kaputeni. Ngizizwa nginetheba lokuthi 
useyokumphonsa umbalane.” 

Abuke iwashi uKaputeni. “Isikhathi siyangishiya Mthiyane. 
Ngisaphuthuma eBonokuhle.” 

“Phuthuma Kaputeni. Sesiyozwa ngawe ukuthi uziphendulele 
wathini uSokhela. Ungakhohlwa ukucela isithombe sesigebengu 
esikoleni.” 

“Ngiyokwazisa Zondo. Ube ngcono-ke.” Asho ethatha 
izinyawo uKaputeni eyophuma emyango. 

UMaCele wavuka ekuseni umzimba utubekile. Kwakungathi 
ubebhonywa ngomshiza ubusuku bonke. Wayehlushwa 
ngamaphupho amabi. Kanti noMnguni wayesenyamalele 
engamshayeli ucingo. Wayengazi ngempela ukuthi 
kwakwenzekani. Lapha ekhaya kwaMnguni ucingo lwakhona 
lwalungaphumi. Lwalungena kuphela. UMaCele wayecabanga 
ukuthi avuke ekuseni alungisele izingane ukuya esikoleni bese 
ehamba eyoshayela uMnguni ucingo esigxotsheni socingo. 
Wayezomshayela enombolweni yaseBonokuhle ukuze ezwe 
ukuthi usaphila yini. Kwakunovadlwana olwalumshaya lumqede 
amandla. Wayengazi nokho ukuthi lwalubikani. 

Nebala, kwathi ukuba zihambe izingane ziye esikoleni, 
uMaCele wahluthulela endlini wanikela khona esigxotsheni 
socingo esasingasesangweni lesikole saseFezokuhle. Wafike 
wafaka inombolo yaseBonokuhle. Lwakhala ucingo lwaze 
lwadela lungabanjwa muntu. Ngaleso sikhathi ikhanda 
likaMaCele laligqamuka amalangabi, lisho ukumlahla phansi. 

161 



Waqalaza isitodlwana esasiseduze, wabona ukuthi sase sivuliwe. 
Wabuyisela isibambo socingo maqede washona khona. Wafike 
wathenga amaphilisi ekhanda wase ewaphuzela khona lapho. 
Wathi ukuphumula kancane laze laphola ikhanda. Wazihudula 
waphindela esigxotsheni socingo wafike wafaka inombolo 
yaseBonokuhle. 

“KuseBonokuhle, ngingakusiza?” kubuza umabhalane. 

“Sawubona dadewethu. Ngunkosikazi Mnguni okhuluma 
naye. Ngingamthola uThish’omkhulu?” kubuza uMaCele ebambe 
umoya. 

“UThish’omkhulu akekho esikoleni,” kuphendula 

umabhalane. 

“Uzobuya nini?” 

“Anginalo ulwazi ngalokho. Ngizocela ukuthi ubambe ukuze 
ngikubizele uthisha uZuma uzoxoxa naye. Nguyena ozokuchazela 
konke ngoThish’omkhulu.” Washo la mazwi umabhalane 
sekumcacela ukuthi wayekhuluma nonkosikazi kaMnguni. 

“Ngiyabonga dadewethu.” Lumuthi heqe uvalo uMaCele. 
Azibuze aziphendule ukuthi kungani le ntombi ithi izobiza 
omunye uthisha ukuze amchazele konke ngomyeni wakhe. Yini 
lena ezochazwa nguZuma yena umabhalane angenakukwazi 
ukuyichaza? Lumphinde futhi uvalo uMaCele. Zimfome izandla. 
Limshiye igazi. Azame ukuziqinisa. 

Ngemuva kwesikhashana elindile uMaCele, ezwakale uZuma 
ebingelela ngalena ocingweni. 

“Yebo mfowethu. Ngingunkosikazi Mnguni. Bengicela 
ukuxoxa noThish’omkhulu.” Asho ngeliphansi uMaCele. 
Abambe umoya alindele impendulo. Kufike kuZuma ukuthi, 
mhlawumbe ngunkosikazi kaThish’omkhulu wakhe lona 
akhuluma naye. Abuze. “Ingabe ngunkosikazi kaThish’omkhulu 
lona engikhuluma naye?” 

162 



“Impela mfowethu, kunjalo.” 

“Hawu! Ngiyabonga ukuthi usithinte dadewethu. 
Besisadidekile ukuthi sizokuthola kanjani ukuze sikwazise 
ngokwehlele uThish’omkhulu.” 

Lumshaye luphindelele uvalo uMaCele. “Kanti kwenzekeni 
ngomyeni wami?” 

Alizwe uZuma izwi likaMaCele ukuthi linokwethuka 
nokusaba okukhulu. “UThish’omkhulu usesibhedlela.” 

“Usesibhedlela? Kwenzenjani?” Abuze ngezwi eliqhaqhazelayo 
uMaCele. 

“Yindatshana elulekile dadewethu, kodwa ngizozama 
ukuyifingqa. Kuthangi ngovivi, uThish’omkhulu wathola 
ucingo olwaluvela kumuntu angamazi lumsongela ngokuthi 
uzokufa uma engashiyi lapha esikoleni. Ngaleso sizathu wabe 
esecela amaphoyisa ukuba amgade. Nebala amgade imini 
yonke lapha esikoleni, nasebusuku lapho ahlala khona. Kwathi 
ebusuku kungazelele muntu, bangenelwa yisigebengu sihlomile. 
Sababamba sababopha ngezintambo maqede sabashaya sabashiya 
beyizicaba. Bathathwa baphuthunyiswa esibhedlela saseMawozi 
lapho belaliswe khona.” 

“Awu kodwa Nkulunkulu wami! Ngangishilo ukuthi lo thisha 
ongamfuni ubaba kaNoluthando, uzogcina embulele. Uthi kodwa 
akalimalanga kakhulu umyeni wami, mfowethu?” 

“Yena ulimele ngokusho kwabahlengikazi. Nokho basinikile 
ithemba lokuthi uzosinda nakuba kuzothatha isikhathi ukuba 
alulame.” 

Zithi photho photho izinyembezi ezihlathini zikaMaCele. 
“Kodwa Nkosi yami, ubesengaze afe impela nje umyeni wami 
afele isikhundla? Bekunani ukuba asishiye leso sikole abuyele 
ekhaya? Ziningi izikole ezingcono kunalesi asifunayo.” Washo 
ebalisa uMaCele kwaze kwazwela kuZuma. 

163 



“Sonke sishaqekile dadewethu yilesi senzo ngoba asiqondi 
ukuthi ubangiswani uThish’omkhulu. Asazi ukuthi singathi 
woneni, kubani? Thina sazi imisebenzi yakhe emihle. Uhlala 
elwela umuntu omnyama ukuba afunde. Ngineqiniso lokuthi 
nabazali babafundi bangangifakazela kulokhu engikushoyo.” 

“Sikuphi sona leso sibhedlela akuso?” 

“Sikhona lapha esifundeni saseMtshezi. Uma uya khona, 
ungagibela amatekisi asuka lapho eMgungundlovu aye 
eMtshezi. Uma ufika edolobheni, uthathe aya eLoskop, bese 
ucela umshayeli ukuba akwehlise esikoleni saseBonokuhle. Uthi 
ungafika esikoleni, ucele uthisha uZuma. Ngizobe sengikulindele. 
Sizohamba ngemoto yomngani wami siyobona uThish’omkhulu 
esibhedlela. 

“Uyobe ungisizile mntanabantu. Ngisazokwazisa uMfundisi 
kuqala ngale nto esivelele. Mhlawumbe naye angafisa ukuhamba.” 

“Angiboni nkinga kulokho dadewethu. Mina ngiyokuzwa 
ngawe ukuthi nibonisane nafikaphi noMfundisi. Uzobe 
usungazisa ngocingo ukuze ngihlele konke.” 

“Ngiyawubonga umusa wakho mfowethu. Usuyokuzwa 
ngami-ke. Usale kahle.” 

Akabange esasuka esigxotsheni socingo uMaCele. 
Wamane wafaka inombolo kaMfundisi uDubazana. Ngeshwa 
akamtholanga. Ingane eyaphendula ucingo yabika ukuthi uqeda 
ukuphuma nonkosikazi wakhe ngemoto. Babehambisele omunye 
umzalwane umkhuleko. 

Wasuka esigxotsheni socingo uMaCele waphindela ekhaya. 
Laliphithene ikhanda. Ingqondo yayizula ezinkalweni, 
nobuhlungu bekhanda bungasezwakali. Wafika ekhaya 
wakhwishiza kwazise ukuthi wayehambe engayihlanzile indlu. 
Wayesebenza, ekhuluma yedwa okohlanya. Wayebalisa zigobhoze 
izinyembezi, zehle ezihlathini. Wayephinde amsole umyeni wakhe 

164 



ngokwala ukubophisa uSokhela, athi ukhona uNkulunkulu 
uzomlwela. 

Ayengakapheli amahora amabili ebuyile uMaCele ngesikhathi 
ezwa ukuduma kwemoto ngaphandle. KwakunguMfundisi 
uDubazana. Yangena esangweni imoto yafike yama egcekeni 
lomuzi. Wehla uMfundisi elandelwa ngunkosikazi wakhe 
uMaMthembu, baqonda endlini yokuphumula. Kwaba 
wukungena nje wabathela ngezinyembezi uMaCele bengakayibuzi 
nakuyibuza impilo. Bavele bafunda kwezabo ukuthi isimo 
sasimanzonzo kuleli khaya. UMaCele wababikela konke 
ayekuzwile ngomyeni wakhe. Wabachazela nangosizo uthisha 
uZuma alethembise kuye. 

“Awu, kuphela nasozwaneni kimi ndodakazi. Usathane 
usemzingele waze wamthola umzalwane madoda!” kubabaza 
umfundisi ngokumangala. 

“Umtholile Baba. Ngangishilo kubaba kaNoluthando ukuthi 
kudingeka alubikele amaphoyisa lolu daba lwalo thisha olwa 
naye. Pho-ke amadoda anenkani. Ngaso sonke isikhathi afuna 
kugcine wona ngisho sekungasafanele. Ukuba wangilalela ubaba 
kaNoluthando, ngabe akalimalanga.” 

“Kahle mntanami. Wayengeke abophise umuntu engenabo 
ubufakazi obuqanda ikhanda ngaye. Kodwa-ke uNkulunkulu 
ukhona. Uyomhlenga umzalwane wethu aze alulame. Ungalilahli 
ithemba ndodakazi. Mina ngibona ukuthi singabe sisachitha 
sikhathi. Asivele siphuthume khona esibhedlela njengamanje. 
Asizukumhlupha lo thisha okwethembise usizo. Ngiyasazi 
lesi sibhedlela asishoyo. Ngangijwayele ukuhambisela iziguli 
umkhuleko khona ngesikhathi ngisasebenzela eMazizini 
kwelaseBergville,” kuchaza uMfundisi. Kwakungumkhuba wakhe 
ukusukumela phezulu uma kunezinto ezibuhlungu ezehlele 
abazalwane. Wayengubaba ngeqiniso. 

165 



UMaCele wacela indodakazi kamakhelwane wakhe ukuba 
imbonele izingane uma sezibuyile esikoleni. 

Esekulungele ukuhamba uMaCele, bangena emotweni. Yasuka 
yashosholoza yabheka edolobheni laseMgungundlovu. Yathi 
ingangena edolobheni, yase ithatha umgwaqo obheke esiyingini 
lapho eyajikeleza khona yaze yathola umzila onguthelawayeka 
obheke phezulu eGauteng. Yawunamathela njalo yaze yawulahla 
isiqondene nedolobha laseMtshezi. Yachezukela ngasesandleni 
sobunxele, yathatha umgwaqo obheke eLoskop. Yashosholoza 
njalo yaze yayongena esibhedlela saseMawozi. 

Bangeniswa e-ICU, bamfica emubi kakhulu uMnguni. 
Wayendwazile engacwayizi. Lesi simo sabethusa kakhulu. 
UMaCele wethuka ngendlela yokuthi kwaze kwadingeka 
ukuba akhishwe e-ICU ngoba wayengasakwazi nokuzibamba. 
Wayekhala, kukubi impela. UMfundisi wenza umkhuleko 
omfushane esibhedlela maqede bangena emotweni bahamba. 

UMaCele wacela uMfundisi ukuba abedlulise eBonokuhle 
ukuze babonane noZuma, abachazele ukuthi amaphoyisa ayethini 
ngesimo somyeni wakhe. 

UMfundisi wacela iphoyisa elaliqaphe esangweni lasesibhedlela 
ukuba libayalele umgwaqo oya esikoleni saseBonokuhle. 
Nangempela labayalela kahle kakhulu. Yasuka imoto yaqonda 
esikoleni. Ngenhlanhla bamfica engakahambi uZuma ukuya 
ekhaya nakuba isikole sase siphumile. 

UZuma wabachazela oMaCele sonke isimo njengoba sinjalo. 
Wabachazela nokuthi amaphoyisa ayephezu kwalo lolu daba. 
Uphenyo lwalwenziwa nangaphakathi esikoleni. Wezwakalisa 
nethemba lokuthi babezoboshwa bonke ababethinteka kuzo 
zonke lezi zinto ezazenzeka kulesi sikole. 

UMfundisi wanika uZuma inombolo yocingo lakwakhe 
wamcela ukuba abazise ngokuqhubeka kwempilo kaMnguni 

166 



kanye nangophenyo lwamaphoyisa. Bavalelisa. 

Yasuka lapho imoto kaMfundisi uDubazana yabheka 
eMgungundlovu. Endleleni babengayivali imilomo 
oMaCele ngendlela ababemfice egula ngayo uMnguni kanye 
nangokucekeleka kwesikole phansi. UMfundisi wayelokhu 
ekhuleke njalo ngenhliziyo ukuba zibanjwe izelelesi ukuze zijeze 
ngendlela efanele. 

Sebefikile ekhaya oMaCele, uMfundisi wenza umkhuleko 
wethembisa nokuthi bazode bemhlola uMaCele bamlethele 
nomkhuleko. Wakubeka nokuthi bazode bemlanda okungenani 
kanye ngeviki bayohlola uMnguni esibhedlela aze alulame. 
Bavalelisa bahamba. 

167 



ISAHLUKO SESHUMI NAMBILI 

UKaputeni wehla emotweni waqonda ehhovisi likamabhalane. 
Wafike wacela ukubona uSokhela. Wamkhombisa umabhalane 
ihhovisi lelo. Wasuka lapho uKaputeni waqonda khona. 
Kwakuvaliwe kodwa uSokhela ekhona ngaphakathi. Phela unkabi 
lo wayengazange aye ekilasini ayofundisa izingane ngemuva 
kwesigameko esasimehlele ekuseni. Wayengafisi ngisho ukuvula 
umlomo axoxe nabalingani bakhe ngomkhuba kaNguzunga. 

Kwathi lapho esahlezi uSokhela ejulile ngomcabango, wezwa 
uKaputeni ezibika emnyango. 

“Ngena Kaputeni,” kusho uSokhela esukuma. Walungisa 
isihlalo ayezohlala kuso uKaputeni. Wangena uKaputeni waqonda 
kuSokhela. Baxhawulana base behlala phansi. 

“Sengibuyile Mahlobo. Ingabe sibaleke njalo isigebengu 
sangabheka emuva?” 

“Kunjalo Kaputeni. Asibonakali nangokhalo.” 

“Kufanele ngithole isithombe saso ukuze ngisisebenzise uma 
kungukuthi siyehluleka ukusithola. Sikhona nje isithombe saso 
eninaso lapha esikoleni?” 

“Ngethemba kanjalo Kaputeni. Umuntu ongakusiza 
nguZuma. Nguyena osebenza ngalezo zinto. Banjani 
oSayitsheni?” 

“Balaliswe esibhedlela. Bazohlinzwa kukhishwe izinhlamvu.” 

“Ewu, kulukhuni kulo mhlaba esiphila kuwo! Ngubani 
owabe azi ukuthi lesi sikhathi siyofika sesihlaselwa yizingane 
esizifundisayo zifune ukusibulala ngaphandle kwezizathu? Bheka 
nje uSayitsheni ulinyazwe yingane eluhlaza cwe ethi ulamulela 
uthisha. Impela lulahlekile usiko lokuhlonipha kubantwana bethu. 
Abasahlukile ezinjeni zona ezijika zilume izandla eziziphakelayo.” 

168 



“Yiqiniso lelo Mahlobo. Kodwa kwesinye isikhathi uthisha 
uba senkingeni ngoba kusuke kunento ethile embi emhlanganise 
nomfundi asuke exabene naye. Uma kukhona phakathi kwabo 
osephula izibopho abazenzile, kuyaliwa.” 

“Uthi kuyenzeka lokho Kaputeni, ukuthi uthisha ahlangane 
nomfundi ngobubi?” 

“Bakhohlakele abantu lapha ngaphandle Sokhela. 
Esikhundleni sokuthi bafundise izingane, bayazibulala. Ingane 
igcina isingungqondongqondo kwezobugebengu ngenxa kathisha 
ongcolile osuke efuna ukufeza izinhloso zakhe ngayo. Akubona 
bonke othisha abawenza ngokwethembeka umsebenzi wabo. 
Abanye balova bekhona esikoleni. Yinto endala lena eyayenzeka 
nathi sisafunda.” Asho uKaputeni entshontsha uSokhela 
ngamehlo. Amehlo kaSokhela ashalaze. Akuphawule lokho 
uKaputeni. 

“Ngidabukela leli khehla leNkosi elilimale ngephutha.” 
Asho uSokhela ezama ukugqiba unembeza owawumququda 
njengelumbo labathakathi. Wayengathandi ukuthi uKaputeni 
aqhubeke nale nkulumo yakhe emayelana nokonakala kothisha. 

“Ukuqhamuka kwalelo khehla kusiwezile isigebengu. 
Ukuba aliqhamukanga, ngabe ngisilahle phansi, ngimfunge 
uPhoshozwayo. Siyohamba sisinda.” 

“Kungcono nje ngoba alilimalanga kakhulu leli khehla,” 
kuphawula uSokhela ebheke phansi. 

Ekugcineni uKaputeni ahlale phezu kodaba olumlethe kuleli 
hhovisi likaSokhela. 

“Mfowethu, siyangishiya isikhathi. Eqinisweni ngize lapha 
ukuzokwenza uphenyo ngale ngxabano ebikade iphakathi kwakho 
noNguzunga.” 

Bushintshe ubuso bukaSokhela bube mnyama khwishi! 
Kulokhu amehlo akhe anamathela kuKaputeni. “Hawu! Yikuphi 

169 



futhi manje ofuna ukukwazi nokungaphezulu kwalokhu 
engikutshele khona ekuseni?” Awubuze lowo mbuzo uSokhela 
esewathe njo amehlo kuKaputeni. 

“Ngifuna ukwazi ukuthi nibangani?” 

“Hhayi bo! Ngishilo nje ekuseni.” 

“Ngingajabula uma ungase uphendule umbuzo wami 
Sokhela, usho konke okwaziyo ushiye ongakwazi.” Asho umfo 
kaMchunu evula idokodo ebhala okuthile kulona. Kuye ngokuba 
nzima kakhulu kuSokhela. Awasuse amehlo kuKaputeni abheke 
phansi. Azibuze ngenhliziyo ukuthi kanti lo muntu akezile yini 
ukuzofuna isithombe sikaNguzunga? Isingena ngakuphi manje le 
ndaba yasekuseni? 

“Shono-ke phela Sokhela sizwe. Nibangani noNguzunga?” 

“Angazi kuyena Kaputeni. Mina ngokwami ngazi ukuthi 

ayikho into esiyibangayo.” 

“Uqonde ukungitshela ukuthi uyakusukela nje?” 

“Ngingasho kanjalo Kaputeni.” 

“Kukhona yini lapho enake nahilizisana khona?” 

“Lutho Kaputeni.” 

Wayebuza imibuzo eminingi uKaputeni isandla sibhala igama 

negama alishoyo uSokhela. 

“Ukhona yini omunye uthisha owake wahlaselwa yilo mfana 
ngamazwi noma ngesikhali?” 

“Akekho Kaputeni. Ubeqala ngqa ngami selokhu afika lapha 

esikoleni. Mhlawumbe ubedle izidakamizwa nje.” 

“Uyazidla yini izidakamizwa?” 

“Wukucabangela nje Kaputeni. Ngingeze ngakuqinisekisa 

lokho.” 
“Ubumazi ukuthi uphatha izikhali?” 

170 



“Cha. Bengikuqabuka lokho namuhla.” 

“Kukhona ukuhlobana okwaziyo phakathi kukaBen Mabanga 

noNguzunga?” 

“Ngingeke ngikwazi lokho ngoba angijwayelene nezingane.” 

“Wazini ngokumiswa kukaBen esikoleni?” 

“UThish’omkhulu wasola ukuthi kwakunguyena lona 
owamsongela ngokumbulala, nokwakulandela ukungezwani 
kwabo ngesikhathi oBen bezoxoxa naye benguMkhandlu Omele 
Abafundi. Lezi zinsolo yizona kanye ezaba yimbangela yokumiswa 
kukaBen ukuza esikoleni.” 

“Bunjani ubudlelwano phakathi kwakho noThish’omkhulu?” 

Adonse kakhulu umoya uSokhela aphinde awudedele. “Buhle 
Kaputeni.” 

“Njengesekela likaMnguni, kwakuphatha kanjani ukufika 
kwakhe lapha esikoleni ezothatha izintambo zokuphatha?” 

Ambuke futhi uSokhela lo muntu omphenya kangaka! 
Lumshaye ome uvalo. Afikelwe yizinsolo zokuthi mhlawumbe 
uKaputeni usethole okuthile ngaye noNguzunga. Kodwa aphinde 
awuphebeze lowo mcabango ngoba uNguzunga usagcwele 

amathafa, akakabanjwa. Azihlele bese ephendula. 

“Kwakungiphatha kahle.” 

“Ingabe imfundo yakho yayingeke yini ikubeke ekutheni 

uma sekuqokwa uThish’omkhulu omusha ngemuva kokuhamba 
kukaChonco, kuqokwe wena?” 

“Ngifunde ngokwanele Kaputeni. Ngangingasibamba kuthule 
umoya lesi sikole.” 

Ambukisise uKaputeni. Aphawule ukukhathazeka 
okugqamayo ebusweni bukaSokhela uma echaza imfundo anayo 
kanye nekhono lokuphatha. Lokho kumnike ithemba lokuthi 
usahamba emgudwini okuyiwona nozomhlomulisa. 

171 



“Ngokwakho ukucabanga, ubona ukuthi kungani uMnyango 
wezeMfundo ukhethe ukuphumela ngaphandle uyofuna 
uThish’omkhulu kunokuba uqoke wena?” 

“Yikhona kanye lokho okwangimangaza nami Kaputeni.” 

“Waphatheka kabi?” 

Umethuse lowo mbuzo uSokhela. Abone ukuthi selucishe 
lwashelela ulimi. Azame ukuyilungisa impendulo yakhe. 
“Ngiqonde ukuthi kwabamangaza abaningi.” 

“Wazama ukuthola eMnyangweni wezeMfundo ukuthi 
kungani uqoke umuntu wangaphandle ube ukhona wena futhi 
ungowokuzalwa kule ndawo?” 

“Angikucabanganga lokho ngoba vele ngangingenandaba 
nalesi sikhundla. Mina ngiyasihlonipha isinqumo soMnyango 
wezeMfundo. Uma kungukuthi wona wambona engcono 
uMnguni kunami, yayingekho into engangingayenza.” 

“Kodwa wawungathokoza ukuba kwaqokwa wena, akunjalo?” 

“Ngicabanga ukuthi noma ngubani, wayengathokoza. Phela 
ukukhushulelwa esikhundleni esiphakeme kusho inqubekela 
phambili.” 

“Njengoba ungitshele ukuthi niphathene kahle 
noThish’omkhulu wakho, kungani pho aqoke uZuma ukuba 
ameseke okwesikhashana ube ukhona wena?” 

Kuntwele ezansi kuSokhela. Abone kahle ukuthi 
indaba yayinoZuma. Nguyena owabikela amaphoyisa 
ngokungabhemelani kwabo inqawe benoMnguni. Kwamcacela 
ukuthi lukhulu olusina lumjeqeza. Phela wayengumsolwa kukho 
konke okwakwenzeka lapha esikoleni. Wakhumbula ukuthi 
engakaqali ukumphenya uKaputeni, uke waphawula ngawothisha 
abakhohlakele nabasebenzisa izingane ukuze kufezeke izinhloso 
zabo. 

172 



“Ngicabanga ukuthi wambona engcono kunami.” 

“Kwakuphatha kabi lokho?” 

“Ngaphazamiseka.” 

“Wakuveza lokho kuphazamiseka kwakho kuyena noma 

kwabanye othisha” 

“Angizange Kaputeni.” 

“Wayekelani?” 

“Umuntu nomuntu unelungelo lokuziqokela lowo ambona 
engawenza kangcono umsebenzi kunalowo angamethembi. 
Mhlawumbe ngangingakuveza ukukhathazeka kwami ukuba 
iholo lami lalizokwehliswa.” 

“Ngiyakuzwa Sokhela, uyakhuluma. Pho awucabangi ukuthi 
lezi zigameko ezenzeka lapha esikoleni kungenzeka ukuthi 
zenziwa ngumphakathi ngoba ungamfuni lo Thish’omkhulu 
omusha?” 

“Uma ungamfuni umuntu olethwe nguMnyango 
wezeMfundo, uzobe ufuna bani ngoba awazi lutho ngokuphathwa 
kwezikole?” 

“Asazi phela Sokhela, yibona abantu abaziyo.” 

“Angiboni kanjalo Kaputeni. Umphakathi walapha awusoze 
wazifaka ezintweni ezingaqondene ngqo nawo.” 

“Uzothini uma ngithi wawungakwenza lokho umphakathi 
ngoba ulwela wena njengomfana wendawo ukuze uqokwe ube 

nguThish’omkhulu.?” 

“Angazi-ke lapho Kaputeni.” 

Alivale idokodo uKaputeni. “Ngiyasibonga isikhathi ongiphe 
sona Sokhela. Ngaphambi kokuba ngiphume kuleli hhovisi, 
ngifisa ukukutshela ukuthi angikaqedi ukukuphenya. Okwamanje 
ngizothatha lesi sitatimende sakho ngisisebenzise ophenyweni 
lokulimala kukaMnguni. Uma kukhona okuhlanganayo, 

173 



kuyoqhuma nhlamvana dadewethu kababa! Uyoyikhotha 
imbenge yomile.” 

“Phela usuyangisongela manje Kaputeni. Ngichazile ukuthi 
angazi lutho ngokulimala kukaThish’omkhulu.” 

Asukume uKaputeni. “Nami angisho ukuthi kukhona 
okwaziyo Sokhela. Bengikwazisa ukuthi uphenyo lusazoqhubeka. 
Lokhu kuseyisiqalo.” 

Avalelise uKaputeni, aphume ahambe. 

“Yehheni! Zashintsha izinto madoda! Konje ibizwa ngokuthini 
into enjena? Phela ayangena manje amanzi kule ndlu. Kusobala 
ukuthi kukhona lapho evuza khona. Ngihle ngabona kwasekuseni 
ukuthi kukhona okusolekayo ngami. Phela utsheliwe lo 
muntu ngami. Yimisebenzi kaZuma yonke lena. Sekuyacaca 
manje ukuthi la maphoyisa abezongiphenya ekuseni. Nakhoke 
esezithela kule mpi yethu nalolu hlanya. Kanti ngempela 
ungifunani uZuma? Akumanelisi yini ukuhlwitha isikhundla 
sami? Akafi ngani kodwa bakithi? Kufa, luphi udonsi lwakho na?” 

Asukume uSokhela ayovala isicabha sehhovisi lakhe. Abuyele 
esihlalweni sakhe afike ahlale phansi. 

“EkaNguzunga indaba iyangihlanyisa. Kuthi angihayize uma 
ngiyicabanga. Ngimbone kahle ukuthi uyimamba egadla igijima. 
Uyingozi ngazo zonke izindlela kimi. Uma embopha amaphoyisa, 
uyongembula izinqe zihlale obala okwento yembuzi. Zonke lezi 
zigameko ezenzekile lapha esikoleni ngenxa yami, ziyongibhadlisa 
ejele iminyakanyaka. Amajaji ayongibona ngingasakufanele 
ukuphila nomphakathi. Ngakolunye uhlangothi, uma amaphoyisa 
ehluleka ukumbopha uNguzunga, uyongibulala. Impela basuke 
beqinisile abadala uma bethi, akukho qili lazikhotha emhlane. 
Bheka manje ukuthi ngikuphi. Angifuni ukuboshwa kanti nokufa 
ngiyakwesaba. Ngizokwenzenjani ukuze ngiphephe kulezi zinto 
zozimbili? Wo, ngaze ngaziyala bakithi!” 

174 



Asukume futhi uSokhela athi ukuzulazula ehhovisi lakhe abuye 
ahlale phansi. 

“Akusaphephile nokuba lapha esikoleni. Angangena noma 
nini uNguzunga angibulale. Bekungcono kusekhona onogada. 
Ubengeke angene kalula nesibhamu. Ngikhuluma nje angimazi 
ukuthi ukuphi futhi ucabangani ngemali yakhe. Nasekhaya 
akusaphephile. Angase angihlasele khona. Ngiyotholwa 
sengazipholela kudala njengoba noMaMhlongo engekho nje. 
Nalapha esikoleni akusafanele ukuba ngisale ngemuva. Kufanele 
ngihambe kuqala singakaphumi isikole. Ngisola sengathi uzobuya 
lo mfana azongisoconga.” 

Yathi ingakhala insimbi eyala abafundi ukuba bahlanze 
amakilasi abafundela kuwo, wasukuma uSokhela. Waqoqa zonke 
izinto ayefike nazo maqede wahluthulela ehhovisi wahamba. 

Wathi angafika esiteshini samaphoyisa uKaputeni, wathatha 
ucingo waxhumana nesiteshi sasedolobheni laseMtshezi. Walubika 
lonke udaba kumphathisiteshi. Wase emcela ukuba amthumelele 
idlanzana lamaphoyisa ayezohamba nalo kusihlwa bayohlasela 
uNguzunga kwaBhekuzulu. Umphathisiteshi wamethembisa 
ukumthumelela amaphoyisa ayisikhombisa ayezosebenza naye 
uKaputeni aze abuye lawa awakhe esibhedlela. 

Nangempela atheleka ngehora lesihlanu ntambama 
amaphoyisa eLoskop. Amfica uKaputeni esemi ngomumo. 
Ngenhlanhla elinye lawo la maphoyisa lalingelakhona 
kwaBhekuzulu futhi liwazi umuzi wakwaMbhele. 

Alinda amaphoyisa kwaze kwagamanxa ihora lesikhombisa 
kusihlwa. Angena ezinqoleni zomsebenzi anikela khona 
kwaBhekuzulu. Afika kahle sekuhlwile. Izimoto azishiya 
budebuduze nomuzi wakwaMbhele, ase ehla ngezinyawo 
aqonda khona kwaMbhele. Afike abuza lapho okwakuhlala 

175 



khona uNguzunga. Bawayalela. Asuka lapho aqonda khona. 
Lase ligamenxe ihora lesishiyagalombili, nawo esenethemba 
lokuthi azomfica esekhona uNguzunga. Noma ngabe wayebaleke 
ngezinyawo uNguzunga wadabula izinkalo eya kwaBhekuzulu, 
wayezobe esefikile ngaleso sikhathi. 

Esefikile amaphoyisa endlini kaNguzunga, amanye awukaka 
umuzi. UKaputeni nelinye iphoyisa baqonda ngqo emnyango 
wendlu. Babecabanga ukuthi wayeselele uNguzunga ngoba 
kwakumnyama ngaphakathi. Uma befika emnyango, bakhangwa 
yingidi. Abaqondanga ukuthi yayisho ukuthini. Babengaqondi 
noma wayeseke wafika uNguzunga waphinde wahamba noma 
wayengazange afike nhlobo. Kwahlwa ngempela kuKaputeni. 
Wawabiza amaphoyisa wawayala ukuba abekezele kuze kushaye 
okungenani ihora leshumi nambili ebusuku, kubonakale ukuthi 
uyafika yini uNguzunga noma cha. 

Asuka amaphoyisa aphindela ezikhundleni zawo. Alinda 
ungolinda laze lagamanxa ihora leshumi nambili. Lutho 
ukufika uNguzunga. Lase liphelile ithemba lokuthi usazofika. 
Kwawakhanyela amaphoyisa ukuthi ayesebambe isisila sehobhe, 
wayeshaye utshani umfo kaNyakanyaka. 

Aqoqana amaphoyisa, ahamba ayongena ezimotweni. Zasuka 
zashosholoza seziphindela eLoskop. 

UMgqibelo kwakuwusuku lokuphumula kothisha. 
Babethola ithuba lokuhlala nemindeni yabo bathokoze. Abanye 
babelisebenzisa lolu suku ukuyolungisa izinto ezithile ezazidinga 
isikhathi esanele. Kwesinye isikhathi babevakashela izihlobo zabo 
ezikude ngalolu suku, kujatshulwe kube kuhle. Kwabanye lolu 
suku lwalusetshenziselwa ukuya emingcwabeni. 

Kumfo kaSokhela impilo yayingqabashiya, ivutha ulaka. 
Wayewubona lo Mgqibelo wehluke kakhulu kweminye. 

176 



Wayengezukuhamba aye kodoba izinhlanzi njengasemihleni 
lapho ayehamba zibuya inhlazane aze aphindele ekhaya 
selibantubahle. Wayezohlala ekhaya alalele ukucobeka komzimba. 
Wayelibona liqoqa amafu ahlonga imvula, liye ngokuguqubala 
lihlome. Kwakubonakala ukuklwebha konyazi oluthuthumelisa 
umzimba kulandele ukuduma okuphelekezelwa yisiphepho 
esinamandla. Wayengazi ukuthi njengoba laliduma nje lalibika 
ukuthi liyomthatha nini. Ngakho-ke kwakufanele ahlale elindile. 
Izikhonkwane ezazimelusile zase ziphelelwe yisikhathi. 

Ngobusuku bangayizolo akalalanga uSokhela. Wayenovalo 
lokuthi uNguzunga wayezomhlasela uma kungukuthi amaphoyisa 
ayegcine engamtholanga. Kanti uma kungukuthi ayegcine 
emtholile, lokho kwakuzobe kuchaza ukuthi lase lingangaye ijele. 

Wayehleli edliwa ngumzwangedwa uSokhela endlini 
yokuphumula. Kwakudlala ifilimu engqondweni yakhe. Wayefisa 
sengathi angafa uNguzunga ukuze angalitholi ithuba lokumbulala 
noma lokumdalula emaphoyiseni. Kwakuthi uma ecabanga 
ngokwakumehlele ngayizolo, kuvele kuhlambuluke isisu. Umfana 
wesikole amkhombe ebusweni ngesibhamu pho? Impela ingane 
yingane. Awusoze wathemba lutho kuyona. Wayehlala ewuzwa 
ngendaba umshophi ofana nalona omehlele. Nokho wayengakaze 
akucabange ukuthi naye wawuzomehlela ngolunye usuku. Bheka 
ngoba wayesesaba ngisho nokunyakaza ngenxa kaNguzunga. 
Funa athi welula izinyawo upholisa nekhanda kanti useziholela 
emlonyeni wengwenya, imxhakathise kuphele ngaye. 

Wo, indaba yekhehla lejazi! Kwakuthi uma eyicabanga 
uSokhela kudume ikhanda. Kwakungasekho-ke nokuyolihlola 
esibhedlela ukuthi linjani ngenxa yesimo ayesezithole esekuso 
uSokhela. Wayekhathazwe ngukuthi lalilimale liza kuye esikoleni. 
Ngeshwa akakwazanga ukuthola ukuthi lalizokwenzani. 
Mhlawumbe lalizombikela izindaba ezimnandi njengoba 
lalihlukane naye limethembise ukuyoncenga amadoda endawo 

177 



ukuba abhukule kuliwe le mpi yokuhambisa uMnguni. 
Waphinde wabuzwa kakhulu ubuhlungu ngoba lalilimale ngenxa 
yengxabano eyabe iphakathi kwakhe noNguzunga. 

Lwalumbambe phansi usizi uSokhela. Bheka-ke ngoba 
wayengekho owayengamthwalisa lona ngoba lwaluyisifuba 
sakhe. Kwakungaziwa ukuthi le mfihlo yayizodaluleka nini futhi 
kanjani. Khona wayenalo ithemba lokuthi uMnguni wayengeke 
abuye esaphila kahle emqondweni esibhedlela ngendlela othisha 
ababembabaze ngayo ngesikhathi beyomhlola okokuqala. Kodwa 
futhi ukuphanjanelwa yingqondo kukaMnguni kwakungeke 
kusamsiza ngoba wayesephakathi kwetshe nesisekelo. 

Lwahamba usuku lizimukile ikhanda likaSokhela. Wayeke 
andwaze nje alandele impukane izidlulela ize inyamalale. Kwaze 
kwafika ukuhlwa engazange aphumele ngaphandle komuzi wakhe. 
Walala umzimba uthuthumela ngenxa yokwesaba ukuhlaselwa. 

178 



ISAHLUKO SESHUMI NANTATHU 

Ngosuku abaphindela ngalo emsebenzini oSayitsheni 
noZondo, uKaputeni wababizela ehhovisi lakhe waxoxa nabo. 

“Madoda, ngiyabona ukuthi seniluleme ngokwanele manje. 
Yingakho ngiwaphindisele edolobheni la maphoyisa abengisiza 
ngesikhathi ningekho. Okubuhlungu ngukuthi izigebengu 
zisidalulile emphakathini. Ziwukhombisile umphakathi ukuthi 
uthembe ubala, asimaphoyisa alutho. Asiwazi umsebenzi 
wethu. Kudala umphakathi ukhala ngobelelesi obudlangile kule 
ndawo. Izigebengu ziyatamasa nje zizenzela umathanda kodwa 
amaphoyisa akhona. Namuhla kwasanina ningofakazi kule nto 
engiyishoyo. Niphuma esibhedlela ngenxa yazo izigebengu. 
Nekhehla leNkosi lithelwe ngamachaphazelo lalimala ngenxa 
yezigebengu. Ngibonga ukuthi nalo seliphumile esibhedlela. 
Angingabazi ukuthi nalo lilindele ukusibona leso sigebengu 
sishushiswa. Manje-ke bafowethu, ngithi kini, ake sisebenze 
ngendlela engakaze ibonwe. Ababanjwe abenzi bokubi.” Asho 
uKaputeni kuthule umoya. 

Indlela ayekhuluma ngayo uKaputeni, yayehluke kakhulu 
kuleya ayeyijwayele amaphoyisa. Wayenomoya wobuntu, 
engathethi njengakuqala. Nawo amaphoyisa azizwa esefikelwa 
wumfutho wokusebenza kanzima ukuze amthokozise umphathi 
wawo. Enkulumweni yakhe wayekhombisa ukuwathemba futhi 
ewakhuthaza ngomoya omuhle. 

“Luselude ukhalo okusafanele luhanjwe zinsizwa zami. 
Nokho sengiyenzile imizamo eminingi engase iholele ekutheni 
aboshwe uNguzunga. Amaphephandaba asebhalile ngaye, 
aveza nesithombe sakhe. Imisakazo imemezela mihla yonke 
ngomklomelo oyizinkulungwane ezinhlanu zompondo 
kulowo ozoyalela amaphoyisa lapho ecashe khona. Iziteshi 

179 



zikamabonakude zisivezile isithombe sakhe. Ngiqinisile ngithi, 
ngeke adabule ngisho esethanda.” 

“Mina ngesaba ngisho nokukubheka Kaputeni. Ngizizwa 
nginesikweletu esikhulu enhliziyweni yami. Angikwenzanga 
ukuthembeka emsebenzini engawufungela ngathi ngizowenza 
ngokwethembeka. Ngixolisa kakhulu kulokho Macingwane. 
Ngifunde isifundo ngokudlala ngomsebenzi. Ngicishe ngafa 
nokufa. Awu, ngiyabuzonda utshwala! Buyazona izinto,” kusho 
uSayitsheni ngokuzisola. 

“Ithuba lisekhona Ngubane. Usenokuwukhombisa 
umphakathi ukuthi uyawazi umsebenzi wakho futhi 
uyawuhlonipha. Ngalawo mazwi ngiqonde ukusho ukuthi 
akekho umuntu ongenalo iphutha emhlabeni. Uma umuntu 
ekhombisa ukuthi uyalibona iphutha lakhe, kumele axolelwe. 
Nami ngiyakuxolela mfowethu. Ubobuqaphela kakhulu utshwala 
bungakufaki esilingweni uze uzithole usubuphuza nangesikhathi 
esingafanele.” 

“Ngiyabonga Macingwane. Ngiyazibonga nezeluleko zakho 
ezakhayo.” 

“Nami ngiyambongisa uSayitsheni, Kaputeni. 
Okungijabulisayo ngukuthi uzibonele yena amaphutha akhe. 
Nguyena futhi ozisholo ngowakhe umlomo ukuthi usezimisele 
ngokuwenza ngokwethembeka umsebenzi,” kugcizelela uZondo. 

UMnguni wayelulama ngokushesha esibhedlela. 
Nomndeni wakhe wakuphawula lokho ezinsukwini ezimbili 
ezedlule ngesikhathi uzomvakashela. Nokuvuvuka ebusweni 
kwase kwehlile. Noma odokotela babengamkhulula ukuba 
ayolulamela ekhaya, kwakungeke kusaba yinkinga. Wayesekwazi 
nokuzihambela ayoshayela umndeni wakhe ucingo khona 
lapha esibhedlela. Isikhathi esiningi wayesichitha ngokufunda 

180 



amaphephandaba namaphephabhuku. Enhliziyweni yakhe 
kwakunesifiso sokuphindela emsebenzini ngokushesha. 
Wayezimisele ukumkhipha inkani uSokhela. Wayefisa nokuthi 
sibanjwe lesi sigebengu esabahlasela ukuze kubonakale ukuthi 
yikuphi ngempela okwakuyikhona. Wayenezinsolo zokuthi 
ukulimala kwakhe kwakuncikene nokuzondwa nguSokhela. 

Ngemuva kwezinsuku ezimbili uMnguni evakashelwe 
ngumndeni wakhe noMfundisi, wethuka sekutheleka umhloli 
omkhulu uMseleku esibhedlela. Kwakungokokuqala ngqa 
ezomhlola selokhu alimala njengoba wayengekho eyothuthukisa 
ulwazi lwakhe ePitoli. Wayevamise ukumshayela ucingo ambuze 
ukuthi usenjani. 

“Namuhla ngibone kungcono ukuba ngizizele mina mathupha 
ngizokubona ngoba nakhu sengibuyile ePitoli,” kusho uMseleku 
egoba amadolo esihlalweni esasiseduze kombhede kaMnguni. 

“Usebenzile mfowethu, ungezwa ngendaba ukuthi ngangilele 
kulo mbhede,” kusho uMnguni emamatheka. 

“Kodwa usunjani emzimbeni, Qwabe?” 

“Ngizizwa ngingcono kakhulu. Angiboni ukuthi iviki elizayo 
liyongifica ngisekhona lapha esibhedlela. Ukuba kuya ngami 
ngabe ngiyadedelwa khona manje okungenani ngiyoziqedela 
ekhaya izinsuku zikadokotela. Manje udokotela ungitshele 
ukuthi kuzodingeka ukuba ngiphindele kwi X-ray ezinsukwini 
ezimbili ezizayo. Uthe ufuna ukwenza isiqiniseko sokuthi ngiphile 
ngokwanele ukuthi ngingadedelwa.” 

“Uqinisile udokotela Qwabe. Akusizi ukujaha ukuphuma 
esibhedlela singekho isiqiniseko sokuthi uphile ngokwanele. Funa 
uthi usaziphumulele ekhaya kukujikele ukufa.” 

“Khona kunjalo mfowethu, kodwa inhliziyo yami ibuhlungu 
kabi ngalesiya sikole. Ngiyazi ukuthi uZuma uthwele kanzima 
njengoba ngilapha nje. Sengimane ngiduduzwe ngukuthi othisha 

181 



abaningi bayamthanda futhi bayamhlonipha. Munye kuphela 
ongaba yinyongo kuyena.” 

“Kanti ungesabi Qwabe. UZuma usibambile isikole. UChonco 
uke wavakashela khona esikoleni izolo eyobheka ukuthi kuqhubeka 
kanjani ukufunda nokufundisa. Ubuye nombiko omuhle kakhulu.” 

“Kuyangithokozisa lokho mfowethu. Kodwa uyingozi 
uSokhela. Kofanele amqaphele kakhulu.” 

“Selimshonele lowo. Aphezu kwakhe amaphoyisa.” 

“Kuhlupha khona ukuthi abukho ubufakazi obuphathekayo 
ekutheni unesandla ekuhlukumezekeni kwesikole. Kodwa 
ngiyethemba ukuthi uma engase abanjwe lo mfana 
wakwaNyakanyaka, impela liyobe limshonele ehlane uSokhela. 
Uyodonsa iminyaka eminingi ejele, esemdalule saze sakhexa 
imilomo. Yena-ke uSokhela ngaleso sikhathi uyofisa sengathi 
akazalwanga.” 

“Sengathi kungaba njalo Qwabe. Abafuneki abantu 
abanjengoSokhela emfundweni. Uma besekhona, ngeke sikwazi 
ukufinyelela lapho esifisa ukulibeka khona izinga lemfundo 
ezikoleni zabantu abamnyama. Yena ngokwakhe ucabanga ukuthi 
angabaphatha kanjani abantu njengoba ebulala nje?” 

“Ngicabanga ukuthi akaziboni ukuthi unjani. Banjalo abantu 
abanezinhliziyo ezimbi. Bayathanda ukuqhakambisa ukuthi 
balungile futhi banamakhono ekwenzeni izinto. Kuthi uma 
uyilandela le nto abayishoyo, ubambe ongezansi.” 

“UChonco wakubeka ngokusobala kimi ukuthi, ngeke aze 
akhululeke uma lesi sikole singawela ezandleni zikaSokhela. Wathi 
akakwazi ukusebenzisana nabantu. Uyabathethisa, abathathe 
noma kanjani. Umuntu onjalo Qwabe, akufanele ukuba adedelwe 
aphathe abantu. Uyosiqumba phansi isikole. Ukuphatha kudinga 
umuntu onekhono lokuxhumana nabantu. Kwathi lapho 
ngimbuza uChonco ukuthi kungaba njani kuqokwe omunye 

182 



khona esikoleni ozothatha izintambo, wawuchitha lowo mbono. 
Wathi kungaba ngcono kuqokwe umuntu wangaphandle ukuze 
kungabikho muntu ofayo. Ngokuqokwa kwakho sasicabanga 
ukuthi uzotheneka amandla uSokhela kanti siyazikhohlisa.” 

Aqalaze iwashi uMseleku abone ukuthi sesiya ngokuphela 
isikhathi sokuvakasha lapha esibhedlela. Azwakale esethi, “Qwabe 
ndoda yamadoda, ngiyabonga ukuthi usungcono. Ngiyethemba 
ukuthi uzodedelwa khona maduze nje ukuze uphindele 
emsebenzini. Ngifisa ukusho kuwena namhlanje ukuthi kwesinye 
isikhathi ukuhlupheka kuzala ukunethezeka. Ngakho-ke kuyinto 
enhle ukuzinikela emsebenzini obizelwe kuwona ngisho ngabe 
sekunzima kanjani.” 

“Yiqiniso lelo mfowethu. Le nto oyishoyo ngake ngayisho 
kuMaCele ngolunye usuku bezongibona lapha esibhedlela. 
Mina ngiyamethemba uNkulunkulu. Ngiyethemba ukuthi 
usazoqhubeka nokungivikela ngize ngamukeleke kubona bonke 
abantu engisebenza nabo. Angisoze ngafana noJona owathunyelwa 
eNinive ukuba ayoshumayela khona, yena wabamba umkhumbi 
obheke eTharashishi ngoba ethi ubalekela uNkulunkulu.” 

“Nami ngiyakufakazela Qwabe. UNkulunkulu unawe. Lokhu 
engikushoyo kuzofakazeleka khona manje ngingakaphumi lapha 
esibhedlela.” 

Athule uMnguni abuke umngani wakhe emehlweni. 
Ayemphica amazwi kaMseleku. Ekuqaleni wayecabanga ukuthi 
le nkulumo yabo kwakungeyejwayelekile. Kodwa ngokuqhubeka 
kwayo wagcina eselahlekile. 

“Ngamafushane Qwabe, ngilapha nje ngithunywe 
nguMnyango wezeMfundo ukuba ngizokunika nansi incwadi.” 
Asho emnika. 

“Yincwadi yani yona lena?” Awubuze lowo mbuzo eyivula 
uMnguni. 

183 



“Funda mfowethu. Ngeyakho le ncwadi.” 

Ayifunde buthule uMnguni incwadi. Khona manjalo ezwakale 
ebabaza. ‘Hawu! Cha, angiyikholwa le nto ebhalwe lapha.” 
Awasho lawo mazwi uMnguni kucace ukuthi udidekile. 

“Kunjengoba kubhaliwe mfowethu. Uyanxuswa ukuba 
uzothatha isikhundla sikaChonco sokuba ngumhloli wezikole 
zalapha eMtshezi namaphethelo. UChonco usezoba ngumhloli 
omkhulu. Mina sengizophatha ezingeni lesifunda eMnambithi. 
NgoMsombuluko besihlangene ehhovisi elikhulu eMnambithi 
sidingida lona lolu daba lokuqoka umhloli ozongena esikhundleni 
sikaChonco. Umhlangano uphakamise igama lakho. Yingakho-ke 
ngilapha namuhla.” Washo wamamatheka uMseleku. 

UMnguni akazikholwanga izindlebe zakhe. Wakubona 
kumnandi ukwethemba uNkulunkulu ngisho sekukubi. 
Wayenakho enhliziyweni ukuthi mhlawumbe ukuhlupheka 
kwakhe kwakuzomenza ahleke ekugcineni. Kodwa 
wayengacabanganga ukuthi wayezohleka ngale ndlela. 
Impela uNkulunkulu uyazenza izinto. Uzenza ngendlela 
engenakuqondwa ngumuntu wakulo mhlaba. Yingakho kuthiwa 
amacebo akhe awaqondwa nayizingelosi imbala. Wawakhumbula 
amazwi kaMfundisi uDubazana ayethi, “Siyokuma ngemikhuleko 
ngemuva kwakho uze unqobe.” Lokhu okwakumehlele 
kwakungenxa yamandla omkhuleko. Khona manjalo wasibona 
isithombe sikaMaCele ekhathazekile ngoba yena Mnguni 
engafuni ukushiya eBonokuhle. Kazi wayezojabula kangakanani 
uma esezwa ukuthi isifiso sakhe sasifezekile? Phela yayingasekho 
into ayengayenza uMnguni ngaphandle kokuthi avume ukushiya 
eBonokuhle ayonethezeka lapho ayengenakubangiswa muntu 
khona. 

Ngemuva kwesikhashana kuthulekile, uMseleku wezwakala 
esethi, “Ngiyabona ukuthi usathukile, Qwabe. Kufanele-ke 
ngoba ikwehle ngaphezulu le nto. Sale usukwamukela mfowethu 

184 



ukuthi ukuthatha kwakho isikhundla sokuphatha iBonokuhle 
kukwethwese umqhele.” 

“Awu, angikholwa!” kubabaza uMnguni enikina ikhanda. 
“Ngiqokwa nje besengibonwe ngubani ukuthi nginekhono 
lokuphatha?” 

“Ezinyangeni ezinhlanu ufikile eBonokuhle, mukhulu 
umahluko owulethile emfundweni. Nabazali bezingane 
bebesibikela ngalolo guquko. Izinga lemfundo libonakale 
liphakama impela. Besethemba ukuthi iBonokuhle izongena 
ezikoleni eziyishumi zokuqala emiphumeleni yebanga leshumi 
nambili ekupheleni konyaka.” 

“Ngiyakuzwa mfowethu. Naze nashesha nokungibizela khona 
emsebenzini omusha.” 

“Impela mfowethu. Ekuqaleni kukaNtulikazi nje kufanele ube 
usuqala ehhovisi lakho.” 

“Cha, angikwazi okunjena.” 

“Ake usho-ke Qwabe ukuthi wena ngokwakho, ubungathanda 
bani ozongena esikhundleni sakho?” 

“Phela kusobala lokho mfowethu. Umuntu esengimbonile 
ukuthi usebenza ngokuzikhandla futhi unekhono elimangalisayo 
ekwenzeni izinto, nguyena uZuma. Uma lesi sikole singaba 
sezandleni zakhe, angingabazi ukuthi leli phupho enginalo ngaso 
lingafezeka.” 

“Ngiyawubonga umbono wakho Qwabe. Nami bengibone 
yona le nsizwa. Eqinisweni namuhla sidinga abantu abasebancane 
nabasagijima ukuze imfundo ibe sezingeni eliphakeme.” 

“Kunjalo mfowethu. Ngiyethemba ukuthi isikhathi sikaZuma 
sokuphatha siyofika uSokhela esendaweni yakhe emfanele.” 

“Usuyosiza-ke Qwabe uma usuphindela emsebenzini, ufike 
uqondise zonke izinto. Kufanele umshiye esemgqeni uZuma. 

185 



Thina-ke siyobe sesimbhalela incwadi yoMnyango wezeMfundo 
ezomtshela ngokusemthethweni ngesikhundla sakhe esisha.” 

“Ngeke ngilenze iphutha mfowethu,” kwethembisa uMnguni. 

Aphinde abheke iwashi uMseleku. Sesiphelile isikhathi 
esinqunyelwe sona Qwabe.” Asho esukuma. “Ube ngcono 
mfowethu. Uma usuphindela emsebenzini ngizothanda ukuthi 
uqube kwami kuze kufike isikhathi sokuba ushiye eBonokuhle. 
Ayikakasuki ingozi eNgonyameni.” 

“Ngizokwenze njalo mfowethu.” 

Athathe izinyawo uMseleku aphume ahambe. Asale uMnguni 
akhuleke umkhuleko omncane wokubonga. Athi angaqeda, avuke 
embhedeni aphumele ngaphandle ayoshayela uMaCele ucingo, 
ambikele ngenhlanhla emehlele. Wajabula kakhulu uMaCele 
uma ezwa izindaba ezimnandi. Bavalelisane ocingweni kumnandi 
kudelile. 

Esebuyile uMnguni ukuyoshaya ucingo, bamzuma ubuthongo 
walala waze waphaphama ngemuva kwedina sekusondele isikhathi 
sabavakashi. Lathi lingashaya ihora lesithathu, wangena uZuma 
ezomvakashela. Baxoxa eside isikhathi ngokuqhubeka kwezinto 

esikoleni. 

“Uphi uSokhela?” kubuza uMnguni. 

“Ukhona. UMazibuko ungitshele ukuthi uke wambuza ukuthi 

usunjani?” 

“Hawu! Ubecabanga ukuthi ngifile yini?” 

“Angazi,” kuphendula uZuma egcizelela nangamahlombe. 

“Uphendule wathini uMazibuko?” 

“Umtshelile ukuthi usungcono kakhulu. Wamchazela nokuthi 

usungaphuma noma yinini esibhedlela.” 

“Kazi kumphathe kanjani lokho?” 

“Yindaba yakhe leyo. Angazibulala uma ethanda. Sikhona 

186 



thina sizomngcwaba. Isifiso sakhe asifezekanga.” 

“Mina angimusoli, kodwa ngithi nguyena obulele isikole. 
Washo uKaputeni ukuthi kukhona akwaziyo uSokhela 
ngokuhlukumezeka kwesikole kanye nokulimala kwakho. 
Kwathi lapho embuza ukuthi babebangani nalo mfana 
wakwaNyakanyaka, waphendula ngokuthi akazi lutho. Ngitsheleke 
Thish’omkhulu ukuthi wake wakuzwaphi ukuthi uthisha 

amane ahlaselwe ngumfundi ngesikhali ngaphandle kwesizathu?” 

“Asazi Nxamalala.” 

“Nami-ke ngithi liyobhoboka ithumba ngelinye ilanga. 
Akusekude lihlale obala iqiniso. Isheshile ukumethusa le ndaba 
yokuphenywa ngamaphoyisa. Kuseza okukhulu.” 

Baxoxa oZuma noMnguni kwaze kwaphela isikhathi 
sokuvakasha. UMnguni akazange ayithi vu indaba yokuqokwa 
kwakhe ukuba abe ngumhloli. Akazange ayithinte neyakhe 
uZuma. Wayengazi uZuma ukuthi wayezulelwa yisikhundla 
sokuphatha isikole. UMnguni wayezimisele ukuthi lezi zindaba 
ezimnandi zivele ngezinsuku zokugcina. Zazizovezwa nguMseleku 
uqobo lwakhe. 

Bahlukana beneme oZuma noMnguni. 

187 



ISAHLUKO SESHUMI NANE 

Amaphoyisa ayengqubuzana ngamakhanda esiteshini 
saseLoskop. Ayemthungatha imini nobusuku uNguzunga 
kodwa engamtholi. Nokho lalisekhona ithemba lokuthi 
kwakuyokwenzeka ngolunye usuku ucilo azishaye endukwini. 
Lelo themba laliwamisa isibindi amaphoyisa futhi likhuthaza 
ubunye kuwona. USayitsheni wayenogqozi olumangalisayo. 
Wayefisa sengathi kungaba nguyena osibambayo lesi sigebengu 
ukuze akhombise uKaputeni ukuthi wayengadlali uma ethi 
uyawabona amaphutha akhe. Wayefisa nokubuyisa isithunzi 
sesiteshi saseLoskop nokwakubonakala ukuthi sasiqedwe 
wukungaziphathi kahle kwakhe. 

Ngolunye usuku kunguMgqibelo ekuseni, uSayitsheni 
wahlela ukuba adlule kwaMkhize eMandabeni ngaphambi 
kokuba aye emsebenzini. Wayefisa ukuyohlola imoto yakhe 
ukuthi yayisilungisiwe yini. Yayishayiswe ngunkosikazi wakhe 
esigxotsheni socingo. Ngenhlanhla yena akalimalanga. Selokhu 
abuya esibhedlela uSayitsheni, wayengakaze aye koyihlola. 
Nangempela wayishaya yazula imoto kahulumeni uSayitsheni 
yaqonda khona kwaMkhize. 

UMkhize wayeqeda kuvulela izinkomo ukuba ziyophunga 
imikhonto ngesikhathi kutheleka imoto yamaphoyisa emzini 
wakhe. Wavele wama ngasesangweni lesibaya okomuntu 
owayebanjwe yinomfi. Wayethukile. Uvalo lwaze lwehla lapho 
esebona ukuthi kwakungumuntu amaziyo lona owayehamba 
ngale moto . Wasondela emotweni. 

“Khabazela kaMavovo! Sikhulekile ekhaya! Isisu somhambi 
asingakanani, singangenso yenyoni!” kukhuleka uSayitsheni ehla 
emotweni eyoxhawula kuMkhize. 

“Siyabonana Mbomvu. Ewu, alusangishayanga uvalo. Ucishe 

188 



wangibona sengiqimuleka phansi nje.” 

“Uqimulwa yini?” 

“Engani phela yile moto ohamba ngayo. Zinesithunzi 
esisabekayo lezi zimoto. Ayisaphathwa-ke eyokubonakala kwazo 
sezicothoza nje ekuseni egcekeni lomuzi kusalelwe. Bonke 
omakhelwane bavele baphumele ngaphandle bafune ukubona 
kahle ukuthi kwenzekani.” 

“Musa wena bo! Imoto yomthetho iyefana nje nezimoto 
zonke. Nayo ihamba ngamasondo njengalena eyakho. Futhi 
ihamba ngawo la mafutha ehamba ngawo neyakho. Ukuphike 
lo mahluko owubabazayo Khabazela?” kubuza uSayitsheni 
emamatheka encike ngesicabha semoto. 

“Ayikho le nto oyishoyo Mbomvu. Nakuba zifana izimoto, 
kodwa lena yomthetho isebenza umsebenzi ohlukile nonesithunzi. 
Yisona-ke leso sithunzi salowo msebenzi engikhala ngaso.” 

“Uyadlala wena Khabazela. Mina ngazi ukuthi imoto 
enesithunzi yileyo yasemakhazeni. Hhayi lena oyishoyo.” 

“Kungashona ilanga siphikisana mntakaNgubane. Kakade 
sadalwa sehlukana. Nemibono yethu yehlukene.” Asho ahleke 
uMkhize. Idlule indaba yokubanga imoto. 

Ngemuva kwemizuzwana embalwa kungekho okhulumayo, 
wezwakala uMkhize esethi, “Sesilibele wukuncokola nje 
umuntu useze wakhohlwa ukuthi kade usesibhedlela Mbomvu. 
Kululamekile kodwa?” 

“Eyi, ungayiphathi leyo Khabazela. Ingifikisela usizi 
nezinyembezi. Selokhu ngawujoyina umbutho wamaphoyisa, 
angikaze ngihlangabezane nobunzima obufana nalobuya 
engahlangabezana nabo mhla nginembeka ethangeni.” Asho 
uSayitsheni ebalekisa amehlo ewabhekisa kude le ezinkalweni, 
kubonakale ukuthi kukhona lapho okuthinteke khona enxebeni. 
Yayingekho enye into eyayingaselapha lesi silonda esasihlale 

189 



sibhibha enhliziyweni ngaphandle kokuthi asibophe lesi 
sigebengu esasimdubulile. Wayesesibona kahle isizathu esasidala 
ukuba uKaputeni athethe ngale ndlela. Ukuba wayezinikela 
ngokuphelele emsebenzini, kwakungeke kube lula kuNguzunga 
ukubahlasela abanqobe bobathathu kwaMnguni. UNguzunga 
wayinqoba le mpi ngenxa yokuthi yena uSayitsheni wayengekho 
ethathwe yizindlela zakhe ngesikhathi somsebenzi. Kwase 
kumkhanyele kahle nokuthi ukudubuleka kwakhe kwakuyisijeziso 
sokudlala kwakhe ngomsebenzi. 

“Ngakhona Mbomvu. Sonke kwasithinta kakhulu 
ukudutshulwa kwakho uzama ukuvikela uthisha ekuhlaselweni 
yingane yesikole. Phela lo muntu weNkosi wasindela nina. 
Ukuba naningekho, hhawu, ngabe sikhuluma indaba yokuthi 
usawushiya lo mhlaba. Impela ngiyabadabukela othisha. Bathi 
bafundisa izingane bazinika ifa laphakade ezingenakuliphucwa 
muntu, zona zibashaye ngalo ebusweni. Zenza sengathi zifundela 
othisha noma abazali bazo kanti zizifundela zona. Ngelazo leli 
kusasa ezilihudula edakeni. Mina ngithi umuntu othatha isinkwa 
asicwilise emanzini, akayekwe asidle simanzi sinjalo. Nazo lezi 
zingane ezihlupha othisha zizozibona ukuqeda. Kuyeza ukuhlwa. 
Ziyosikhumbula lesi sikhathi ezidlala ngaso.” 

“Ngingaka nje Khabazela, angikaze ngiyibone ingane yesikole 
eyisigelekeqe njengalowaya mfana. Ngisafisa nokho ukwazi ukuthi 
ingabe lokhu kuchaza ukuthi zonke izikole zalapha eNingizimu-
Afrika zinezigebengu eziyingozi ngale ndlela? Phela uma kunjalo, 
kuyobe kuchaza ukuthi asikho ndawo thina sizwe esimnyama.” 

“Yizwi lelo mntakaNgubane.” 

“Into engikhathaza kakhulu emoyeni Khabazela, yikhona 
ukuthi sagcina siphunyukile isigebengu. Saphunyuka unomphela. 
Kumanje nje akwaziwa lapho sikhona. UKaputeni uwuhlabe ngazo 
zonke izindlela umkhosi kodwa kuze kube yinamuhla asitholakali.” 
Awasho lawo mazwi uSayitsheni maqede abheke phansi. 

190 



“Usho ukuthi akukho ngisho nomncane nje umkhondo 
eniwutholayo Mbomvu?” Abuze uMkhize ngezwi elinensayo. 

“Lutho Khabazela. Ngendlela engifisa ngayo ukuba atholakale 
lo mfana, ngiyabona ukuthi ngingabulala behle ubuthongo 
ebusuku uma kungase kwenzeke lokho. Sengiquba kuse ngilokhu 
ngilwa nesu lokumbamba.” 

“Kufanele Mbomvu. Akumngani wamuntu ukudutshulwa 
yisigebengu.” 

“Ngifuna ukusibamba mina mathupha lesi sigebengu. 
Uma ngingasibhadama ndaweni thizeni, hhawu, kungabe 
kusishele. Impela kungamane kufe ofayo. Ngizizwa nginecala 
elikhulu kabi enhliziyweni yami uma lo mfana esajangaza 
ngaphandle.” Awasho lawo mazwi uSayitsheni maqede abeke 
isandla esihlathini sangakwesokudla. Ngaleso sikhathi kwase 
kumcacele uMkhize ukuthi kwakukhona okwakudla uSayitsheni 
ngaphakathi nokwakungakafiki ezindlebeni zakhe. Wayekubona 
nje ukudubuleka kwakhe, kodwa indlela ayebalisa ngayo yayixoxa 
indaba enkulu. 

“Mina angihambisani nalesi sifiso sakho sokubhudukeza 
isigebengu uwedwa ekubeni sake sakwenzakalisa. Kudingeka 
ukuthi nibe baningi uma seniyobhekana naso. Ungalingi 
uziphonse embizeni ebilayo mfowethu ngoba uzwa lobu 
buhlungu obusenhliziyweni. Inhliziyo iyisilima ngoba kwesinye 
isikhathi iyambulalisa umuntu.” 

“Kimi ukufa nokuphila kuyefana Khabazela. Nanamuhla 
ngisazisola ngephutha engalenza mhla sijutshwe ukuba siyoqapha 
uThish’omkhulu waseBonokuhle. Ukuba angilishiyanga lodwa 
iphoyisa ngaya ezindaweni zami, babengeke balimale oZondo 
noMnguni. Phezu kwalelo phutha engalenza, ngabuya sengidle 
kakhulu nokwanika isigebengu ithuba lokusephuca izibhamu 
zomsebenzi.” 

191 



“Hhayi bo Ngubane! Uthini manje?” Abuze uMkhize ethukile. 

“Impela Khabazela, kunjengoba ngisho nje. Angingabazi 
ukuthi lo mfana owangidubula kusenguye lona owasephuca 
izibhamu. Ukudubuleka kona, ngadubuleka kungafanele. 
Ukuba ngangikhona mhla ehlasela kwaMnguni lo mfana futhi 
ngingadakiwe, nakanjani sasizomehlula, aboshwe. Namanje 
ngidutshulwe ngumuntu okwakufanele ukuthi ngabe waboshwa 
kudala.” 

“Cha, angisenamlomo Mbomvu, ngiyisimungulu. Yingakho 
inhliziyo yakho ingenakukuthola ukuthula.” 

“UKaputeni wayehlala engithethisa nsuku zonke 
engibiza ngazo zonke izinto ezingasile. Wayesho nokuthi 
ukungawuhloniphi kwami umsebenzi wokuvikela umphakathi 
kuguqule igama lesiteshi samaphoyisa laba libi emphakathini. 
Konke lokhu ngangikushaya indiva ngithi wenziwa yilokhu 
kuguga ayikhona. Ngangingamboni engumuntu okhathazekile 
ngenxa yokuhlukumezeka komphakathi sibe sikhona 
singamaphoyisa. Mina ngaleso sikhathi ngangimane ngibuke 
izimvu ekhanda lakhe ngizitshele ukuthi ubulawa wukuguga 
kanye nokusebenzisa izindlela zakudala zokuphatha. Kafushane 
nje ngangimbona engihlukumeza ngoba ngisebenza ngaphansi 
kwakhe. Ngikhumbula kahle mhlazane sizithela kulo mfana 
owayefuna ukudubula uthisha. Nalapho ngangingafuni 
ukuyokwenza uphenyo esikoleni ngokuhlukumezeka 
kwaso ngakho njalo ukuthi ngangimbona engihlukumeza 
nje uKaputeni engiqhatha nezigebengu. Kodwa ngemuva 
kokuba sengidubulekile, kwangikhanyela ukuthi uKaputeni 
wayengangihlukumezi kodwa wayefuna ukuthi ngiwenze 
ngokwethembeka umsebenzi wami. Ngalezi zizathu, lokhu 
okwangehlela kwakungifanele. Ngangizicabangela mina, 
ngingawucabangeli umphakathi engiwusebenzelayo.” 

“Musa ukukhuluma kanjalo Mbomvu. Akekho umuntu 

192 



ofanelwe wukudutshulwa,” kusho uMkhize ebheke phansi. 
Wayesekutholile lokhu ayekubona kuququda uSayitsheni 
ngaphakathi. Wazizwa emdabukela kakhulu. Naye uMkhize 
wayenesifuba ayengazi ukuthi uzosithulula kanjani emaphoyiseni 
ngoba wayethembisile kuMaMthiyane, unkosikazi wakhe ukuthi 
akazukusivulela muntu. Kodwa manje indlela ayebalisa ngayo 
uSayitsheni yayinokumlinga ukuba ayidalule le mfihlo ayehlezi 
phezu kwayo. 

Wazibamba kaningana impela ukuba angaphahluki 
kuSayitsheni, kodwa wagcina ehlulekile. Phela uSayitsheni 
kwakungumngani wakhe omdala besengabafundi esikoleni 
esiphakeme, iSizanathi Secondary School. Babedume ngokudlala 
ibhola likanobhutshuzwayo. Ngesikhathi uSayitsheni eyofundela 
ubuphoyisa, yena wahamba wayofundela ukukhanda izimoto. 

“Mfowethu, nawe waba ngumkhandi wezimoto odumile ngoba 
umsebenzi wakho wabe uwenza ngokuzinikela nangokwethembeka. 
Ukuba nawe wawenza njengami, ngabe awuzange ulivule leli 
galaji. Ngikhathazekile mfowethu. Uma ngingase ngizithele phezu 
kwakhe lo mfana, ngingafela phezu kwakhe.” 

UMkhize wabonakala esesula izithukuthuku ezingekho 
ebusweni. Wathi esuka wayethi, “Uyazi Ngubane, njengoba 
ukhuluma nje ngizizwa nginecala ngaphambi kwamehlo omhlaba. 
Nakuwe imbala ngizizwa nginecala. Khona ngiyafisa ukukusiza 
kule nkinga yakho kodwa ngiyesaba.” Asho la mazwi uMkhize 
maqede athi voshosho etsheni eliseduze kwakhe. Abeke izandla 
ebusweni, abusule maqede aphonse amehlo kude le ezinkalweni. 
Kwakungathi umqondo umhlamukile, wadazuluka wayozula 
emathafeni lapho kungakhali ngcede khona. 

Lokhu kukhathazeka kukaMkhize kanye namazwi 
ayesewashilo, kwamethusa uSayitsheni. Wazama ukuqoqa 
umqondo wakhe ukuze ezwe kahle ukuthi wayefuna ukuthini 
uMkhize. 

193 



“Ngubane mfowethu,” kusho uMkhize ngezwi eliphansi 
nelimumethe usizi kuhlangene novalo. “Sengathi lesi sigebengu 
okhuluma ngaso sike sabonakala khona lapha kwelakithi.” 

“Hhayi bo Khabazela! Uthi sibonakelephi lesi sigebengu?” 
kubuza uSayitsheni ngokwethuka. Wayesehlahle amehlo 
engacwayizi. 

“Sibonakele lapha eMandabeni.” 

“Ngiyadideka Khabazela.” 

“Musa ukudideka mfowethu. Kunjengoba ngisho nje. Futhike 
ngibeka kabi uma ngithi sike sabonakala. Sengathi sikhona 
njengoba ngikhuluma nje.” 

“Sikhona kuphi Khabazela? Shesha mfowethu, sikuphi 
isigebengu?” Wabuza uSayitsheni maqede wakhipha iduku 
ekhukhwini wasula ubuso. Kwavevezela ngisho nebhulukwe 
manje. Kwakungelona uvalo lolu olwalumqhaqhazelisa kodwa 
kwakuyintukuthelo. 

“Mbomvu, nami angisibonanga ngamehlo lesi sigebengu 
kodwa indaba yaso ngayizwa ngonkosikazi. Naye wayithola 
ezinganeni. Kuthiwa sicashiswe khona lapha kwamakhelwane 
endlini ehlala ikhiyiwe.” Asho uMkhize ekhomba umuzi oseduze 
nakwakhe. 

“Sihlobene kanjani nalo mndeni wakwamakhelwane wakho 
lesi sigebengu Khabazela?” 

“Sengathi sithandana nentombi engumzukulu wesalukazi 
sakhona lapha kwaSokhela. Ngiyabona ukuthi le ntombi 
isicashisile njengoba sifunwa ngabomthetho nje.” 

“Uphi umnumzane wakhona?” 

“Washona kudala. Lesi salukazi sesizihlalela nalo mzukulu 
waso kanye nenye intombazanyana ecishe ibe seminyakeni 
elishumi ubudala. Lo mzukulu waso ukhulelwe. Ngicabanga 

194 



ukuthi umnikazi womonakalo yisona lesi sigebengu.” 

“Awu kodwa izingane zethu bakithi! Zihamba ziziphonsa nje 
ngale kokubukisisa izinto. Ake ungitshele nje ukuthi likuphi 
ikusasa lale ntombi kulesi sigebengu esinjena?” 

“Izingane ziyiziphoxi Mbomvu. Zona zijatshuliswa 
wukuthanda izinswelaboya ngoba zithola ukuhlonishwa 
ngabangani bazo. Azikwazi ukuhlukanisa into embi kwenhle. 
Ngake ngezwa ngonkosikazi ukuthi le ntombi yakwamakhelwane 
yaxoshwa esikoleni ngoba ikhulelwe. Sengathi noyise wayixosha 

ekhaya njengoba isihlala lapha kwagogo wayo nje.” 

“Kanti ingakanani le ntombi, Khabazela?” 

“Hhawu, yingane leya Mbomvu. Icishe ibe seminyakeni 
elishumi nesikhombisa. Nakho nje ukufihla kwayo isigebengu 
esiyingozi kangaka kuseyikhona ukuthi ayazi lutho. Phela kuyicala 
elinzima kabi lokhu ekwenzayo.” 

“Kodwa aniwabikelanga ngani amaphoyisa Khabazela? 
Mhlawumbe sikhuluma nje sesibalekile.” 

“Angiboni kanjalo Mbomvu. Sisekhona.” 

“Sekuphele isikhathi esingakanani sibonakele?” 

“Alikapheli iviki Mbomvu. Sibonakele ngoMsombuluko.” 

“Awu kodwa bakithi! Nangawabikela ngani amaphoyisa nibe 
nazi kahle ukuthi sifunwa phansi phezulu lesi sigebengu?” 

“Mfowethu, kwabhoka uvalo kunkosikazi. Mina ngangithi 
akuhlatshwe umkhosi kwabomthetho, siboshwe isigebengu. 
Hhawu, unkosikazi wavele wakhuza wababaza wathi akuwona 
umsebenzi wethu ukubopha abantu. Kungumsebenzi 
wamaphoyisa ukuthungatha izigebengu aze azithole. Washo 
nokuthi uma beke bathola lapha kwaSokhela ukuthi yithina 
esibophise umkhwenyana wabo, siyoshela endlini. Ngalezo 
zizathu ngagcina sengiququda imihlathi nje ngingazi ukuthi 

195 



ngizothini futhi ngenzenjani. Ngagcina sengithulile-ke.” 

“Khabazela, uhlezi nendaba enkulu kangaka?” 

“Impela mfowethu. Nami iyangishisa manje le ndaba.” 

“Ake ungichazele kahle Khabazela ukuthi izingane 
zakuthathaphi konke lokhu ongitshela kona?” 

“Unkosikazi wangitshela ukuthi ngoMsombuluko ngemuva 
kwamadina, kwafika le ntombazanyana yakhona kwamakhelwane 
izocela uthunjana wakwami, uNgcosana, ukuba ayiphelekezele 
iye esitolo. Babezoyothengela isigebengu leso ugwayi. Zahambake 
izingane. Kuthe lapho sezibuya esitolo, zayifica ingekho 
intombi yesigebengu iyokha amanzi esiphethwini. Izingane-ke 
ngokungazi, zathatha ukhiye wokuvula elawini lentombi phezu 
kwetafula ekhishini, zanikela khona. Zafike zasivula isicabha 
zasho phakathi endlini. Zamnika-ke umbhemu ugwayi.” Asho 
bese ethula isikhashana uMkhize. 

“Kusobala ukuthi le ntombi ikhiyele ukuthi kungezeki 
nangephutha athuke ebonakala lo mlisa wayo lapha elawini.” 

“Yiqiniso lelo Mbomvu.” 

“Ake uqhubeke Khabazela, ngizwe.” 

“Uma esho-ke unkosikazi uthi ukungena kwezingane kule 
ndlu kwasicasula kabi isigebengu. Samane sazithethisa izingane 
saziyala ukuba zingaphinde ziyibeke imiconjwana yazo lapha 
elawini. Sazitshela nokuthi uma zike zaphinda, siyozinquma zife 
nya. Saphinde sazixwayisa ngokuthi zize zingalokothi ziyixoxe le 
ndaba emakhaya. Zithule nayo zize zife.” 

“Ake nizwe nje. Sasizethusa lezi zingane.” 

“Kunjalo Mbomvu. UNgcosana wabukhumbula lobu buso 
obabuthetha. Wathi babufana ncamashi nobesigebengu esavezwa 
kumabonakude kuthiwa sifunwa ngamaphoyisa.” 

“Ngikuzwile konke okushoyo Khabazela. Sengathi abakithi 

196 



bangibhekile namuhla, ngiwafunge amaBomvu! Siyolala 
esitokisini namuhla lesi sigebengu. Kwasayona le ntombi 
yakhona, iyoboshwa izandla nezinyawo ngokufihla isigelekeqe 
esifunwa kangaka!” 

“Umoya wami ungakuthola ukuphumula emhlabeni uma 
ningase nisibophe lesi sigebengu. Phela akekho umuntu ophephile 
kule ndawo uma sekukhona abantu abafana nalona. Sizulelwa 
amanqe. Okungikhathaza kakhulu emoyeni ngukuthi akekho 
owaziyo ukuthi sicabangani lapho esikhona ngokubhadanywa 
kwaso yizingane. Mhlawumbe ngikhuluma nje siphezu kwamasu 
okubhubhisa umuzi wami ebusuku nje kwazi bani?” Awasho lawo 
mazwi uMkhize ngokukhathazeka okukhulu. 

“Kuhle-ke ngoba usuyakubona nalokho Khabazela. Ukuthula 
kwakho ungawabikeli amaphoyisa bekungeke kunisindise 
olakeni lwesigebengu. Kunalokho, benizokufa kabuhlungu 
engekho noyokwazi ukuthi nabulawa ngubani futhi enibangisani. 
Ngiyasibonga nokho isibindi sakho ngokuyidalula le nto. 
Ungakhohlwa futhi ukuthi ngokwenzenjalo, usuphule abantu 
abaningi engozini abebekade belengele kuyona. Nomndeni wakho 
uwophulile engozini.” 

“Kunjalo Mbomvu. Kukini-ke ukuthi nimisa kanjani. 
Beningasithola kahle lesi sigebengu kusalelwe nje.” 

“Njengamanje nje nginikela khona Khabazela. Kuyofa ofayo 
ngiyakutshela.” Asho uSayitsheni kucace ukuthi usesifuna 
lapha isigebengu. Aphuthaze ivolovolo alungele ukuyohlasela 
kwamakhelwane kaMkhize. Ayaluze okwenkunzi izohlatshwa. 

Lokhu kuzinikela kukaSayitsheni ngokuyobamba isigebengu 
esiyingozi kangaka ehamba yedwa, kwamethusa uMkhize. 
Ingqondo yakhe yaqala phansi yaqoqa konke lokhu ayekushilo 
uSayitsheni ngalesi sigebengu, ikakhulukazi ubungozi baso. 
Wacabanga ukuthi uma kuyisona ngempela lesi sigebengu 

197 



esashaya amaphoyisa sawephuca izibhamu, pho wayezosinqoba 
kanjani uSayitsheni eyedwa? Waphinda futhi wahlaziya 
nalesiya sigameko sokudutshulwa kwakhe uSayitsheni yisona 
lesi sigebengu ngesikhathi bezama ukusibopha benoKaputeni, 
kwamkhanyela ukuthi uSayitsheni wayeqonde ukuzingcwaba 
ephila. Wambona ethathela izinto phezulu nokwakungase 
kumlahlekisele ngempilo. Phela wayengekho owayenesiqiniseko 
sokuthi lesi sigebengu sasingahlomile. Ayedingeka ngempela 
amanye amaphoyisa ukwelekelela uSayitsheni. 

Wakucabanga konke lokhu uMkhize maqede wezwakala 
esethi, “Kodwa Sengathi unamawala Mbomvu. Ungambopha 
kanjani umuntu owanehlula nibabili? Owami umbono uthi, 
thinta abalingani bakho khona manje ngomsakazo wokuxhumana 
ubanxenxe ukuba baphuthume bazokwelekelela. Ngeke usibambe 
wedwa lesi sibebengu.” 

“Kahle-ke Khabazela.” Asho uSayitsheni emkhuza ngesandla. 
“Yindaba endala lena oyicabangayo. Siyahamba isikhathi. Uma 
abantu bakulo muzi beyibona le moto kahulumeni, angingabazi 
ukuthi siyogadla kuqala lesi sigebengu noma sidle phansi. 
Siyophinde sisitholephi-ke njengoba kuyilizwe lezintaba leli?” 

“Angikuvimbeli Mbomvu ekutheni ungayenzi into oyifisayo. 
Uma kungukuthi uyazethemba futhi uyalibona iqhinga 
ongalisebenzisa ngempumelelo, kulungile. Kodwa uqaphele 
ukuba unyawo lwakho lungasheleli.” Washo lawo mazwi uMkhize 
eshaywa wuvalo olumangalisayo. Wayengazi ukuthi uzomelekelela 
kanjani uSayitsheni ngoba wayesibona ngempela isidingo sokuba 
alekelelwe. 

“Khabazela, besengike ngakuchazela ukuthi ngidlalile 
ngomsebenzi nginganakile. Abantu beNkosi babekhala imihla 
namalanga ngobelelesi obudlangile eLoskop kodwa ngikushaye 
indiva konke lokho. Namuhla sengizelwe kabusha. Ngiyosibuyisa 
isithunzi sesiteshi samaphoyisa emphakathini. Uma kube 

198 



yinhlanhla yaso lesi sigebengu, sizonginqoba. Kodwa nakhona 
lapho singanginqoba sizwile. Yinye kuphela into engiyaziyo 
nengikholelwa kuyona, Khabazela.” 

“Yini leyo Mbomvu.” 

“Ayinyonki kabili! Angisiniki lutho.” 

“Cha mfowethu, angisenawo amaningi.” 

“Yiliphi ilawu lale ntombi Khabazela?” 

“Yileliya elinomnyango obheke ezansi emhosheni. Isalukazi 
nentombazanyana bahlala kuleya ndlu efulelwe ngothayela 
obomvu.” 

“Ngiyabonga Khabazela, ngisanikela khona.” Washo ethatha 
izinyawo ngokushesha uSayitsheni eselibambe ngesandla 
ivolovolo. 

“Baze bahambe nawe abakini Mbomvu,” kusho uMkhize 
emphelekezela ngamehlo. Wasukuma kancane etsheni ayehlezi 
kulo okomuntu ofelwe yizwe. Wezwa ikhanda limsinda, 
linkenketha sengathi kade likhobolwa ngezinguzunga zamatshe. 
Khona manjalo wawuzwa umsakazo wokuxhumana emotweni 
kahulumeni ubiza uSayitsheni. Wathula uMkhize wawubuka 
ngokuwudabukela ngoba wawungezukuphendulwa muntu. 
Wamemeza umsakazo waze wadela. 

USayitsheni wahamba ngokushesha nangokucophelela 
waze wayoma ngasemnyango welawu likaNcamsile. Wahlohla 
ivolovolo. Ngenhlanhla yayingekho inja lapha kwaSokhela 
neyayingaba yisiphazamiso emsebenzini wakhe. Nabomndeni 
babesalele bengazi ukuthi kwenzekani ngaphandle. 

Wacutha uSayitsheni emnyango ebeke indlebe esicabheni. 
Wayefuna ukuthola kahle ukuthi kwakwenzekani ngaphakathi 
endlini. Nangempela wawezwa amazwi abantu ababili, owesilisa 
nowesifazane bexoxa. Babexoxela phansi, behleka kumnandi 
impela nje. Akakungabazanga uSayitsheni ukuthi laba ababexoxa 

199 



kwakunguNcamsile noNguzunga. Lwamgabha ulaka. Umzimba 
wathuthumela. Izandla zajuluka. Ivolovolo laqhaqhazela. Amehlo 
amvezela umhlaba uyibhola elizungezayo. Nezindlebe zakhe zase 
ziziqambele eyazo imisindo engaqondakali ukuthi iqhamukaphi. 
Ngemuva kwemizuzwana kwaphinde kwedlula konke. 

Wazibamba uSayitsheni wangalulalela ulaka olwalulwa naye 
lumthuma ngaphakathi endlini. Wayeyibona ingozi eyayingase 
imehlele uma engqongqoza ngesankahlu ephoqa abasendlini 
ukuba bavule isicabha. Wabe azi ukuthi uNguzunga uhlomile 
lapha endlini kodwa wayengazi ukuthi uzonyakaza ngayiphi 
indlela uma sekonakele. Ngaleyo ndlela kwakudingeka ukuba 
avule amehlo angacwayizi. Wayenqume ukuba aqhubeke 
nokucutha emnyango aze avule uNcamsile. 

Akuphelanga mizuzu mingaki ecuthile uSayitsheni, 
kwezwakala umsindo wokuvuleka komshudo wesicabha. 
Walibambisisa ivolovolo. Wayehlose ukuthi sithi singavuleka 
isicabha, angene naso ngaphakathi endlini. Wakubonga ukuphuza 
kwesalukazi nentombazanyana ukuvuka. Ukuba babevuke kuqala 
kunoNcamsile, kwakuzokonakala izinto eziningi. Iphupho 
lakhe lokubuyisa isithunzi sesiteshi samaphoyisa kwakufanele 
lifezeke, kumnyama kubomvu. Washaya umthandazo omncane 
uSayitsheni. 

Sathi singathi gekle isicabha, wasuka amagonso uSayitsheni 
waphonseka ngaphakathi endlini. UNcamsile wavele 
waphonseka laphaya ezansi kombhede washaya amankeyana 
khona. Wayedunyelwa yikhanda engazi ukuthi kwenzekani. 
Akaqondanga noma wayeshaywe yimpundulu ayehlala eyizwa 
ngendaba. Konke kwakwenzeka ngokushesha. 

Engqondweni kaNguzunga kwakudlala ifilimu. Wayebukeka 
edidekile engazi noma wayephupha yini. Ngeshwa wayesalele, 
engaphansi kwezingubo. Lokho kwaba wusizo olukhulu 
kuSayitsheni ngoba kwawenza waba lula umsebenzi wakhe. Wathi 

200 



uqambe uyahleleka umqondo kuNguzunga, base bebenyezela 
ezandleni ozankosi. Wamane wakhamisa nje amehlo acweba 
izinyembezi. 

“Yebo-ke mfo kaNyakanyaka. Uthi wawazi nje ukuthi 
nenhlanzi ike ishelwe amanzi ngesinye isikhathi?” Washo 
uSayitsheni egqolozele uNguzunga owayesechiphiza izinyembezi. 

“Kodwa muntu womthetho, wangibopha kabuhlungu kangaka 
nokwenza ngisalele, kwenzenjani?” kubuza uNguzunga eselaliswe 
ngesisu embhedeni, izandla ziboshelwe ngemuva ngozankosi. 

“Usenesibindi sokubuza umbuzo onjenga lona? Bengicabanga 
ukuthi usile kanti uyisiwula. Bengithi uzongikhumbula uma 
ungibona. Umthetho wakho uyashesha ukukhohlwa.” 

“Angikwazi mina phoyisa.” 

“Uzongazi-ke namuhla. Ngingumenziwa! Ukuba 
wawuhlakaniphile, wawuzomane ungidubule ngifele khona lapho 
esikoleni. Iba yingozi inyoka ogcina ngokuyinyathela emsileni 
ungayichobozi ikhanda. Wena-ke ngenxa yokuthi ukhaliphe 
nxanye okwesikela, wehluleka ukukucabanga lokho. Wehluleka 
ukuyihlakula uyiqede indima owawuziklamele yona. Wehluleka 
nokumema ilima. Sekuyithuba lami-ke lokugadla leli. Mina-ke 
angizukwenza njengawe. Ngizoyifeza eyami indima. Vuka uhlale 
ngezinqe embhedeni!” Asho ngezwi eliqinile uSayitsheni. 

“Ngizovuka kanjani njengoba ungibophile nje? Phela 
wukungihlukumeza lokhu okwenzayo. Khona manje ungibophe 
ngigqoke amaphijama ngingazigqokile izingubo zami. Kungani 
ungiphathe kabuhlungu kangaka phoyisa?” 

Kubo lobo bunzima, avuke phansi uNcamsile asho ngengila 
eyophuma ngomnyango. Amemeze acele usizo. Sivuke isalukazi 
siphuthume emnyango siyohlola ukuthi udliwa yini umzukulu 
waso. Nentombazanyana ivuke isigubhukane isihlale ezithendeni 
isalukazi. Sithi sivula isicabha, sizithele kuNcamsile ethwele 

201 



izandla ekhanda ekhala ewuqanduqandu. Singabe sisazihlupha 
isalukazi ngokumbuza imibuzo. Sivele sixhuge njalo sidondolozela 
siqonde elawini lapho kwakuzwakala khona ukuqophisana 
ngamazwi. UNguzunga wayesehlezi phezu kombhede esidinde 
lokho isililo. 

“Wawucabanga ukuthi ingalo yomthetho imfishane ayikwazi 
ukufinyelela kuzona zonke zindawo lapha emhlabeni, kanti 
akunjalo. Namuhla ngifuna wazi ukuthi izigebengu azinaso 
isabelo kuleli zwe. Ikhona indawo yazo. Wena uyingozi kabi 
emphakathini.” Aqalaze ngenhla kombhede uSayitsheni abone umachine-
gun. “Ake ubheke nje ukuthi uphatha izikhali eziyingozi 
kanjani.” Asho ewuthatha u-machine-gun uSayitsheni ewubeka 
phezu kwetafula eliphambi kombhede. 

“Akusona esami lesi sibhamu phoyisa.” 

“Singesikabani?” 

“Angisazi.” 

“Ave uzitshela ukuthi usile wena sigebengu ndini! 
Awukhohliwe uthole into yokudlala lapha kimi. Likushonele 
namuhla. Uyolikhomba iloli likabhokweni. Kusesiteshini 
samaphoyisa lapho uya khona, akudlalwa.” 

“Ngicela uxolo phoyisa. Ngizokwenzela noma ngabe yini 
oyifunayo, inqobo nje uma ungidedelile. Ngiyakwethembisa 
nokuthi angeke ngiphinde ngiwuhlukumeze umphakathi.” 

“He-he-he! Uphuzile-ke mfana wami ukukubona lokho. 
Kwakufanele ukubone kudala ukuthi akulungile ukuhlukumeza 
umphakathi. Sukuma sihambe! Anginaso isineke sokubekezelela le 
mbudane ongitshela yona.” 

“Awu, kodwa phoyisa! Ungibopha impela nje yize sengishilo 
ukuthi ngizokwenzela konke okufunayo?” kuncenga uNguzunga 
sekumcacela ukuthi uyamnciphela umhlaba. 

“Ubokhuluma uwakhethe amazwi akho wena mfana. Kuyicala 

202 



kwakhona lokhu ongibelesela ngakho. Wakuzwaphi ukuthi 
iphoyisa liyagwazelwa?” 

Kungene isalukazi silandelwa nguNcamsile nentombazanyana. 
Sithi singabona iphoyisa, sihlehle kancane siphumele phandle. 
Nentombazanyana ihlehle iye iyobanda ngesigxobo socingo 
lokuneka izingubo. 

“Ngicela ukuba ungambophi uNguzunga muntu womthetho. 
Ngiyakucela bandla,” kuncenga uNcamsile emi ngasemnyango 
ekhala. 

“Wena ntombazane unesibindi sokuncengela isigebengu 
esiyingozi emphakathini ukuba sidedelwe? Uthi uyazi nje ukuthi 
kwasawena unecala ngokufihla isigebengu?” 

“Anginacala mina phoyisa. Angizange ngimfihle uNguzunga. 
Wazifikela yena lapha ekhaya, akabizwanga muntu.” 

“Lalela-ke ntombazane. Sengibona kahle manje ukuthi nina 
nobabili niyizithupha ziya egwayini. Yonke le nto ongitshela 
yona uyoyibikela inkantolo. Izitatimende niyozibhala esiteshini 
samaphoyisa. Kuyophela nya lokhu kusa eninakho.” 

“Hhayi bo! Anginacala mina!” Asho ahlahle amehlo 
uNcamsile. 

“Musa ukungiqhunsulela amehlo wena ntombazane! Qoqa 
izingubo zaleli soka lakho sihambe!” Asho uSayitsheni athathe umachine-
gun kaNguzunga phezu kwetafula. 

“Yisono lesi osenzayo phoyisa. Uzohamba kanjani uNguzunga 
ngamaphijama? Awusamniki nethuba lokugqoka pho?” 

“Uyingozi lo muntu, ngiyamazi. Akusafanele nakancane 
nje ukuba athole ithuba lokusebenzisa izandla. Sheshake 
ntombazane! Akuhanjwe!” Asho uSayitsheni esukumisa 
uNguzunga embhedeni. Ngaleso sikhathi wayeselunge eyinkosi. 

Aqalaze manje uNcamsile. “Uphi ugogo bakithi? Gogo, ake 

203 



ungikhulumele naleli phoyisa lingangibophi. Angazi lutho mina 
ngamacala kaNguzunga.” 

“Ngavele ngasho ukuthi lo mfana ofuywe imini nobusuku 
lapha endlini engaliboni ilanga, ziyozwakala ezakhe ngolunye 
usuku. Kwathi lapho ngisho kanjalo, kwathiwa ngizofela khona 
lokho.” Sasho isalukazi sizimele laphaya, sizimelele ngodondolo. 

“Hawu kodwa bakithi! Nawe Gogo uyangilahla? 
Ngingaboshwa kanjani kodwa ngikhulelwe?” Azidedele futhi 
izinyembezi uNcamsile. 

“Uzenzile akakhalelwa Ncamsile,” kusho isalukazi maqede 
siphendukele kuSayitsheni. “Ngifuna ukuthi ungizwe kahle 
muntu womthetho ukuthi ngithini. Kusasa kuzothiwa 
nginesandla ekucashiseni isigebengu kanti akunjalo. Kwasamina 
bengihlezi kabuhlungu ngingazi ukuthi ngizokwenzenjani. 
Le ngane mntanami ayingazi nokuthi ngingubani. Ngisho 
noyise akakhulumi nami ngale ndlela yona ekhuluma ngayo. 
Ngikhuluma nje iyiqede yonke imali yami ebhange yondlana 
nalesi sigebengu sayo esihlala endlini imini nobusuku sengathi 
yinkukhu edla imeshi. Uma ngiyikhuza ngalezi zinto ezenzayo, 
iyangibhodlela isho ukungiqeda. Angiyingeni nakancane 
nje indaba yayo nalo mgulukudu wayo. Bathathe impela 
bayobhekana nomthetho. Nale ngane azethwele yona uNcamsile 
useyoyitholela khona ejele.” Sasho isalukazi sathi khenye khenye 
sayongena endlini yaso. 

Amazwi esalukazi amthukuthelisa kakhulu uSayitsheni. Lwaqala 
phansi ulaka. Wasuka lapho ayemi khona wathatha izingubo 
zikaNguzunga nezicathulo wajikijela ngakho uNcamsile. Wafola 
uNcamsile elokhu ekhale lokho, wazicosha izimpahla maqede 
kwahanjwa. Kwakuhamba uNguzunga phambili elandelwa 
nguNcamsile. USayitsheni wayebaqhuba ngevolovolo ephethe 
no machine-gun kaNguzunga owawungasenazo izinhlamvu. 
Wabakhombisa imoto kahulumeni lapho yayipake khona. 

204 



Wacishe waquleka uNcamsile uma ebona umndeni 
wakwaMkhize ngothi lwawo umi egcekeni ubabuka ngamehlo 
adabukile. Wayengazi ukuthi uzowubhekelwa ngubani. 
Kwavele kwamcacela ukuthi kwakuyiwona owawubabizele 
amaphoyisa. Wambona noNgcosana, angananazanga ukuthi 
kwakunguyena owayebikele abazali bakhe ngoNguzunga. Ngaleso 
sikhathi amehlo kaNgcosana ayenamathele kulo Nguzunga 
owayebathembise ukubenzakalisa uma beke babatshela abazali 
babo ngaye. 

Kwathi lapho bengena kwaMkhize oSayitsheni neziboshwa, 
uSayitsheni waqonda emotweni wafike wavula isicabha 
sangemuva maqede zangena iziboshwa. Washuda isicabha wase 
ephendukela kuMkhize. 

“Khabazela, ungizele mfowethu. Ngaphandle kwakho, 
belingeke lifezeke iphupho lami.” 

“Bamba ithambo mfo kaMbomvu.” Washo emxhawula 
uMkhize. “Uyindoda emadodeni. Awu, kodwa isibindi sakho! 
Ngiyakwesaba Mbomvu.” 

Bahleka bobabili oSayitsheni noMkhize. Bavalelisana. 
Wangena emotweni uSayitsheni, wayishaya yazula eseyikhohliwe 
nendaba yemoto yakhe ayezoyihlola lapha kwaMkhize. 
Ngaphakathi emoyeni wayenokujabula nokuthula. Wayeseqala 
nokuzizwa ukuthi wayeyiphoyisa loqobo. Phela wayekwazile 
ukubopha umuntu owayebahlule bancama noKaputeni. 

Yaklwebha imoto yamaphoyisa yaze yayofika esiteshini. 
Yangena ngolukhulu ulaka yayokuma ngasehhovisi likaKaputeni. 
Wayehamba nje engazi ukuthi uKaputeni wayeke wambiza 
kaningana emoyeni wangasabela. NoMkhize wayengamtshelanga. 

“Ngubane, kanti unjani nje wena? Zolo lokhu kade 
uzibhongqa phansi uxolisa, waze wathembisa nokuzinikela 
ekusebenzeleni umphakathi ngokwethembeka. Akukapheli 

205 



nsuku zingaki ukwenzile lokho, nakhu manje usuphindele shi 
emkhubeni wakho omdala. Uyimfene yini yona engalulahli 
ukhopho lwayo?” Washo uKaputeni egcizelela nangezandla. 
Wamane wazihlekela nje uSayitsheni wadonsa isihlalo wahlala 
phansi. UZondo yena wayethukile. Eqinisweni wayeswele indlela 
ayengambonisa ngayo uSayitsheni ngoba ecabanga ukuthi udlala 
ngomsebenzi. 

“Ngenzeni kodwa nsizwa endala njengoba usungiphuthuma 
ngamazwi aqine kangaka nje ngingakanibuzi nempilo?” 

“Kungani ungawuphendulanga umsakazo wokuxhumana 
ngesikhathi ngikubiza emoyeni?” kubuza uKaputeni ngomoya 
ophansi. Wayezama ukugqiba intukuthelo eyase ilokoza 
ngaphakathi. 

“Angiwuzwanga Macingwane. Ngiyaxolisa mfowethu.” 

“Ake ungitshele ukuthi uphumaphi njengoba ufika ngalesi 
sikhathi emsebenzini?” 

“Bengisemsebenzini Kaputeni.” Asho asukume uSayitsheni. 
“Ngicela ukuthi nisukume ningilandele ukuze nibone ukuthi 
ngempela bengisemsebenzini.” 

Basukume oKaputeni noZondo baphume balandele 
uSayitsheni. Uma befika emotweni, uSayitsheni avule isicabha 
sangemuva maqede athi, “Nakhu-ke Kaputeni okudale ukuba 
ngifike ngalesi sikhathi lapha esiteshini. Bengingahlezi kodwa 
bengisebenza. Mhlawumbe umsakazo ungimemeze ngesikhathi 
ngisasebenza.” 

“Hha…wu! Ngubane, kodwa ngibonani ngamehlo ami? 
Ngiyaphupha yini?” Waqhubeka wababaza into engapheli 
uKaputeni. 

“Awuphuphi Kaputeni. Nguyena ngempela lo feleba obekade 
esibulalisa ngamakhanda singazi ukuthi siyomthola kuphi izwe 
lingaka nje.” 

206 



“Nguyena lo Nguzunga Sayitsheni?” kubuza uZondo esondela 
emotweni embukisisa kahle lo mfana owayebukeka elungile. 

“Nezinqotho Zondo.” 

“Usitholephi lesi sigebengu, Ngubane?” kubuza uKaputeni. 

“Ngisithole sicashe ekhweni laso, sicashiswe nguyena lo makoti 
waso enimbonayo.” 

“NguPhoshozwayo! Njengoba egqoke amaphijama nje lo 
mfokazi, ubelele yini ngesikhathi umbopha?” 

“Usushilo Kaputeni. Kunjalo nje.” 

“Cha, ungehlulile namuhla Ngubane. Phela wena 
awusakufanele ukuba nguSayitsheni. Angazi ukuthi ngizothi 
ufanelwe yisiphi isikhundla. Kufanele uklonyeliswe ngezindondo 
eziphambili nezihlonishwayo. Wena Zondo, thatha lezi ziboshwa 
uyozivalela. Uthi ungaqeda bese uya ehhovisi lami lapho uyosifica 
khona noNgubane ukuze asixoxele kahle ukuthi usibambe kanjani 
lesi sigebengu esiyingozi kangaka!” Asho uKaputeni maqede 
aqhwebe uSayitsheni bahambe baye ehhovisi lakhe. 

Waziqhuba iziboshwa uZondo wayozivalela. Wathi angaqeda 
wase eya ehhovisi likaKaputeni. USayitsheni wabalandisa lonke 
udaba waze wayoluphetha esebabophile oNguzunga noNcamsile. 
Babamba ongezansi oKaputeni noZondo. Abayivalanga imilomo 
bebabaza isibindi sikaSayitsheni. 

UKaputeni wahlela indumezulu yomcimbi wokwethwesa 
uSayitsheni izindondo zobuqhawe. Waphinde wamhlelela ukuba 
akhushulelwe esikhundleni esiphakeme. 

UMnguni waphuma esibhedlela waqonda ekhaya. Wahlala 
izinsuku ezine engakabuyeli esikoleni nokwabe kungumyalelo 
kadokotela. Ukufika kwakhe ekhaya kwaba yinjabulo kunkosikazi 
wakhe kanye nezingane zabo ezimbili, uNoluthando noNduduzo. 

207 



Omakhelwane nabazalwane, nabo babejabule kakhulu. 

NgeSonto ekuseni inkonzo yabanjelwa ekhaya kwakhe 
uMnguni. Wayezoqiniswa ngezwi leNkosi ngoba kwakuwusuku 
lwakhe lokugcina esezophindela emsebenzini ngakusasa. Yasha 
inkonzo kwabaleka amadimoni. NoMaCele wayesemethemba 
kakhulu uNkulunkulu. Phela wayezibonile izimangaliso zakhe. 

“Uyizwile mzalwane inkonzo ukuthi ibikade imnandi 
kanjani?” kubuza uMfundisi uDubazana kuMnguni. Ngaleso 
sikhathi babesendleleni beya kwaNtabamhlophe eMtshezi. 
UMfundisi wayemhambise ngemoto yakhe, kwazise ukuthi 
wayengakayitholi enye uMnguni. Uma eseya emsebenzini, 
wayezosebenzisa ekaMseleku ngoba yena wayesebenzisa 
eyoMnyango wezeMfundo. 

“Angikwazi okunjeya Baba. Bashumayela abazalwane ngezwa 
ukuthi akusakhulumi bona kodwa sekukhuluma uNkulunkulu 
uqobo.” 

“Kumnandi ukukholwa mzalwane. Umuntu ongamazi 
uNkulunkulu ufana nofileyo. Kwathi lapho engibikela 
undodakazi ukuthi usuqokelwe esikhundleni esiphakeme, ngasho 
ngezwi elikhulu ngathi, makadunyiswe ophezu kwezinto zonke! 
Ngempela akekho ofana naye kulo mhlaba.” 

Yaqombola njalo izintaba imoto kaMfundisi. Yangena 
kwaMseleku selilengele ezintabeni. Bamfica eziphumulele 
uMseleku. 

“Zaze zamnandi izindaba esizizwe ngokusa kwanamuhla,” 
kusho uMseleku ekhombisa ukwenama. 

“Zindaba zini lezo?” kubuza uMnguni. 

“Ngisho indaba yokuboshwa komfana owacishe wadubula 

uSokhela.” 

“Hhayi bo! Useboshiwe umfana wakwaNyakanyaka?” Wabuza 
ngokwethuka uMnguni. 

208 



“Zimkhalele Qwabe.” 

“Ubanjwe nini?” 

“Kuthiwa ubanjwe izolo ekuseni ecashe emzini mumbe 
eMandabeni.” 

“Akehlulwa lutho uThixo bantabami. Ngangihlala ngisho 
kundodana uMnguni ukuthi zonke lezi zinto ezimvelelayo 
nezixova isikole sakhe, uyozichitha uNkulunkulu ngolunye 
usuku. Bonke labo abamhlukumezayo bayohlala obala. Nakhu 
phela aseqalile manje ukufakazeleka amazwi ami. Uma uke 
wathinta umuntu kaThixo, usuke usuthinte yena uqobo,” kusho 
uMfundisi. 

Bazithamunda ezoNguzunga bagcina sebeziphanyeke ethala. 
OMnguni noMseleku babonisana ngosuku okwakufanele 
zidalulwe ngalo izindaba zezikhundla ezintsha esikoleni. 
Bavumelana ngokuthi lokho kwenziwe ngakusasa. 

Sebexoxile oMnguni noMseleku, uMfundisi wacela indlela. 
Bamphelekezela wayongena emotweni. Yasuka yaphindela 
eMgungundlovu. 

209 



ISAHLUKO SESHUMI NANHLANU 


Wayejuluke emanzi uKaputeni ephenya uNguzunga. Wayefuna 
ukulithola kahle lonke iqiniso, ikakhulukazi leli elalizoholela 
ekuboshweni kukaSokhela. Wayemfuna phakathi esitokisini. 

“Uyabona-ke mfana wakwaNyakanyaka, anzima kakhulu 
amacala obhekene nawo. UBen Mabanga usesitshele okuningi 
ngawe okumayelana nokuhlukumeza kwenu uThish’omkhulu. 
Uma ulikhipha lonke iqiniso okomuntu efa, angingabazi ukuthi 
inkantolo iyothi ikugweba ibe ikucabanga ukuthi ujike waba 
ngufakazi wayo. Angithi uyangizwa mfana?” 

“Ngiyakuzwa Kaputeni.” 

“Uzimisele ukusho konke okwaziyo njengoba kunjalo?” 

“Akusekho ukucasha Kaputeni. Kakade selingishonele mina 

kababa! Nonembeza uyangidla.” 

“Kuhle-ke mfana uma ukubona lokho.” 

Avule isiqophamazwi sakhe uKaputeni kanye nedokodo 

alungele ukubhala. 

“Ake usho-ke mfana wakwaNyakanyaka, kukuphi ekhaya?” 

“KuseThekwini kwaMashu.” 

“Uhlobene kanjani nalo muzi otholakale kuwo eMandabeni?” 

“Kukwagogo wentombi engithandana nayo.” 

“Ibikade yazi yini intombi yakho ukuthi icashise isigebengu 

esadubula iphoyisa sacishe sadubula nothisha?” 

“Yebo Kaputeni, kodwa angiyitshelanga ukuthi kwakungubaba 
wayo lona engangifuna ukumdubula.” 

“Uthini futhi manje wena mfana? Kanti kukwabani kulo muzi 
obukade ucashe kuwo?” 

“KukwaSokhela lapho okuzalwa khona uthisha uSokhela, 

210 



ongubaba wale ntombi engithandana nayo.” 

“Uyinja mfana ndini! Ungizwa kahle ukuthi ngithini? 
Ukhomba umukhwe wakho ngesibhamu! Wawukwenzelani 
lokho?” Wabuza uKaputeni esegqolozele uNguzunga emehlweni. 

“Wayengafuni ukungikhokhela imali yami eyizinkulungwane 

ezimbili, namakhulu amahlanu ompondo ayengethembise yona.” 

“Imali engaka! Kwakungeyani leyo mali?” 

Wayilanda indaba uNguzunga kwaba sengathi kukhona 
okuthile ayekudlile nokwakumphalazisa onke amaqiniso njengoba 
enjalo. Wazibala izigameko ngokulandelana kwazo waze wafika 
lapho ebanjwe khona nguSayitsheni. 

“Wawuzoyenzani le mali engaka?” 

“Ngangifuna ukukhokhela ngayo umonakalo engangiwenze 
kuNcamsile.” 

“Hhawu! Unesibindi mfana wakwaNyakanyaka, ngiyakwesaba. 
Yake yenzekaphi into enjalo?” 

“Ngiyamthanda uNcamsile Kaputeni. Yayingekho into 
engangingayenza ukuze ngithole imali yokuvala ihlazo. Lokho 
kwakuzomkhombisa ukuthi ngiyamthanda.” 

“Uthi uyazi nje uSokhela ukuthi ingane yakhe yakhuleliswa 
nguwena sigebengu ndini?” Wawubuza lowo mbuzo uKaputeni 
esedinwe efile. 

“Lutho Kaputeni. Ngamgqiba uNcamsile ukuba angangidaluli 
kubazali bakhe ngoba ngangingaxoshwa esikoleni. Ngase 
ngimethembisa ukuthi ngizozama imali bese ngiyihambisa kubo 
ukuze akwazi ukubuyisana nabazali bakhe ngoba base bemxoshile 
ekhaya. Ukuziveza kwami kubazali bakhe sengizokhokhela 
umonakalo, kwakuzongibeka ethubeni lokuba ngingalahlekelwa 
nguyena.” 

“Uzimisele yini ngale ntombi yakho?” 

211 



“Ngiyamthanda uNcamsile Kaputeni. Angifisi ukulahlekelwa 
nguyena.” 

“Awu! Yimbi kodwa indlela owazama ngayo ukuthola imali. 
Bheka-ke manje ukuthi usubhukuda esizibeni esinjani.” 

“Elokufa kalitsheli Kaputeni.” 

“Umthetho wakho awusile ngempela ekhanda. Wawucabanga 
ukuthi ungavala ihlazo olenze enganeni yomuntu ngemali 
oyikhokhelwe nguyena? Wayezojabula yini uSokhela ngaleso 
senzo?” 

“Wayengeke Kaputeni. Kodwa nami yayingekho into 
engangingayenza. Nami ngangifisa ukuba ngigcine sengiganiwe 
nginomuzi njengabo bonke abantu, ngivuse umuzi kababa.” 

“Uwuvuse ngehlazo pho?” 

Athule uNguzunga angawuphenduli lowo mbuzo. 

“Baphi abazali bakho?” 

“Bashona Kaputeni. Ngasala ngedwa ngoba yayingekho enye 

ingane ababenayo ngaphandle kwami.” 

“Uhlala wedwa nje ekhaya kini?” 

“Cha. Ngihlala nomzala.” 

“Wayishonisaphi imali owayithola ngokudayisa izinsimbi 
zemoto kaMnguni? Angithi ungitshele ukuthi izinsimbi zayo 
zathengwa ngabantu ongabazi?” 

“Kunjalo Kaputeni. Kodwa angiyitholanga yonke imali 
yakhona. Lo muntu owaletha abathengi kimi, wanyamalala 
nabo ngemuva kokucwiya imoto lapho engangiyifihle khona 
ehlathini. Banginika imadlana bangethembisa ukuthi bazobuya 
sebengilethele esele.” 

“Ngimdala uma ngingaka. Angikaze ngiyizwe into enjena.” 
Wawasho lawo mazwi uKaputeni enwaya ikhanda. Waphinde 
waqhubeka nemibuzo. 

212 



“Ake ungitshele kahle manje ukuthi wasithathaphi lesi 
sibhamu sakho?” 

“Ngasithatha komunye umuzi esasihlasele kuwo kwaMashu, 
sithungatha izikhali ezingekho emthethweni. Ngaleso sikhathi 
ngangiyisosha.” 

“Maye! Maye! Maye! Washo ngabona Nyakanyaka ndini! 
Yingakho uyingozi kangaka! Washiyelani emasosheni?” 

“Ngangifuna ukuqhuba izifundo zami.” 

“Pho uzihlanganiselani nobugebengu ngoba uyakuthanda 
ukufunda? Angithi ubuzofunda ugogode bese uzakhela kahle-ke 
umuzi wakwenu ususebenza kahle?” 

Athule uNguzunga abheke phansi. 

“Nalezi ezinye izibhamu onazo wazithola ngaleso sikhathi 

useyisosha?” 

“Yebo Kaputeni.” 

“Wazishonisaphi izibhamu owazephuca amaphoyisa?” 

“Ngazifihla endlini engihlala kuyo kwaBhekuzulu.” 

“Zingatholakala njengamanje?” 

“Yebo Kaputeni.” 

“Wazini ngokubulawa komndeni wakwaMpungose 

eZakhiweni?” 

“Wo, Nkosi yami! Ngangifuna impahla engangingayidayisa 
ukuze uNcamsile athole imali yokuya kwadokotela 
nasemtholampilo njengoba ekhulelwe nje.” 

“Uqonde ukungitshela ukuthi kusenguwena futhi lona 
ohlukumeza umphakathi?” Akhombise ukuphelelwa yisineke 

uKaputeni. 

“Ngiyaxolisa Kaputeni.” 

“Sengibuzwile ubufakazi bakho mfana wakwaNyakanyaka. 

213 



Usungaphindela esitokisini.” 

Wasicisha isiqophamazwi uKaputeni, wavala nedokodo. 
Wamemeza uZondo ukuba aphindisele uNguzunga esitokisini. 
Wathi angabuya uZondo, uKapteni wabalandisa benoSayitsheni 
ngobufakazi ayebutholile kuNguzunga. 

“Niyabona-ke manje zinsizwa zami, iyaphuma impi 
iyohlasela eBonokuhle. Usibulele isikole uSokhela. Ngikhuluma 
nje sibole phuhlu ngenxa yakhe. Ugeqe amagula umfana 
wakwaNyakanyaka. Ngimfuna phakathi esitokisini lo thisha. 
Uyomangala futhi uma esezwa ukuthi uNguzunga lona 
ungumkhwenyana wakwakhe nokuthi nguyena owakhulelisa 
indodakazi yakhe. Uzoboshwa yimina mathupha uSokhela. Nina 
nizohamba noNguzunga niye kwaBhekuzulu ukuze anikhombise 
lapho azifihla khona lezi zibhamu anephuca zona. Nimphoqe 
ukuba aninike nalezi ahlasela ngazo umphakathi. Ningalingi 

nimkhumule amaketango ezinyaweni. Yisosha leli. Liyingozi.” 

Avume amaphoyisa. 

“Njengamanje ngithi, ayiphume impi iyohlasela!” Washo 

uKaputeni esukuma. 

Zaphuma zilandelana izimoto zamaphoyisa. Enye yayiqonde 
kwaBhekuzulu, enye iqonde eBonokuhle. 

Babebuthene ngothi lwabo othisha endlini yokuhlanganela 
esikoleni belalele ukuqhubeka kwenkulumo kaMseleku. 

“Ngiyambonga uSomandla ngokusihlengela le nsizwa 
yakwaMnguni ethunzini lokufa ebikade ingaphansi kwalo. 
Mhlawumbe abanye bethu base belilahlile ithemba lokuthi 
usazophinde abuyele esimweni sakhe sempilo esasimazi ekuso. 
Kodwa ngenxa yokuthi bekungakabi yisikhathi sokuthi sihlukane 
naye kulo mhlaba, usindile. Nangu phela simbona namuhla 
esengumqemane phambi kwethu. Ubukhona bakhe namuhla 

214 



buwuphawu lokuthi emhlabeni izinto azihambi ngokuthanda 
kwabantu. Zihamba ngokuthanda kwalowo ongumdali wazo.” 
Wawasho ngokugcizelela lawo mazwi uMseleku. 

Bashaya izandla othisha. 

“Ngibonga isibindi asikhombisile uMnguni ngokumela iqiniso 
aze anqobe nokufa. Ukuba ubengomunye umuntu, ubezothi 
angabona ukuthi wehlelwa yizigigaba ezinzima bese ecela umaluju 
ahambe. Ukuzinikela kwakhe ekufeni, kusichazele ngokusobala 
ukuthi akayena umuntu othanda izikhundla ngaphezu 
komsebenzi aqashelwe wona. NoMnyango wezeMfundo 
ukuphawulile lokho.” 

Bashaye izandla futhi othisha. Selokhu beqalile ukushaya 
izandla, uSokhela wayezithulele nje esonge izandla. Inhliziyo 
yayigaya izibozi. 

Waqhubeka uMseleku. “UMnguni ubeseqalile ukufeza 
izinjongo zokuza kwakhe lapha eBonokuhle. Ngikhuluma 
nje besekufikile kithi ukuthi izinga lokufunda kulesi sikole 
seliphakeme kakhudlwana kunakuqala. Awu! Ngiyanibongela 
bothisha ngokuthola uThish’omkhulu onjenga lona. Engethemba 
ukuthi sekukhona okuningi okuhle enikufundile kuye.” 

Athathe ingilazi phezu kwetafula uMseleku athele amanzi 
aphuze. Athi angaqeda, aqhubeke nenkulumo. 

“Ukusebenza ngokuzikhandla nangokwethembeka, 
ekugcineni kuyamhlomulisa umuntu. Imisebenzi yakhe emihle 
iyamvulela amasango enkululeko. Njengoba sihlangene namuhla 
bothisha, ngizonibikela ngezindaba ezimnandi ezithinta yena 
uMnguni nomunye wabalingani benu. UThish’omkhulu wenu 
useqokelwe esikhundleni sokuba ngumhloli wezikole zaseMtshezi 
namaphethelo.” 

Kwathi woklo ihlombe endlini. Kwathatha isikhashana 
ukuba bathule othisha ngenxa yenjabulo behalalisela uMnguni. 

215 



Babhiyoza baze badela. Bathula balalela. 

“Uzoqala-ke esikhundleni sakhe esisha ekuqaleni 
kukaNtulikazi. Siyakubongela Qwabe. Uqhubeke njalo 
nokusebenza ngokuzikhandla nakusona lesi sikhundla oqokelwe 
sona.” Washo uMseleku emamatheka. 

“Okunye-ke bothisha engifisa ukuthi nginibonge kukhona, 
wukuzinikela kwenu emsebenzini nibambisene nothisha uZuma 
ngesikhathi uThish’omkhulu wenu esesibhedlela. Nikukhombisile 
ukuthi niyakwazi ukusebenza ngokwethembeka yize engekho 
uThish’omkhulu. Yikhona-ke ukuvuthwa emiqondweni lokhu 
enikwenzile. Njengoba uZuma ekhombisile ukuthi unalo ikhono 
lokuphatha isikole siqhubekele phambili, naye-ke uMnyango 
wezeMfundo umklomelisile. Yena-ke uqokelwe esikhundleni 
sokuba nguThish’omkhulu wenu. Naye-ke uzoqala ngokugcwele 
esikhundleni esisha ekuqaleni kukaNtulikazi. Siyakubongela 
kakhulu nawe mfo kaZuma. Sibadinga kakhulu othisha abafana 
nawe. Ngisho labo abanikwa umsebenzi bawenzisise ngale 
kokulindela inkokhelo.” Washo maqede wanika uZuma incwadi 
eyayingubufakazi balokhu ayesekushilo. 

Bamhalalisela othisha uZuma. Yena-ke uZuma wavele 
wathuka ngoba wayeqala ukuyizwa le ndaba. Kodwa ekugcineni 
wakhombisa ukujabula. 

Kwathi kusenjalo, wasukuma uSokhela wama ngezinyawo 
wathi, “Yifa likaMdliwayini phela leli. Kwabelwana ngesikhundla 
sikhona!” Washo waphuma endlini. Basala bebukana othisha. 
UMseleku wayiqeda inkulumo yakhe engasekho umfo kaSokhela. 
Nangesikhathi sekuphuzwa itiye elalilungiselwe lo mhlangano, 
akazange abe khona. 

Kusemnandi kuphuzwa itiye, yangena isindiza imoto 
yamaphoyisa esikoleni. Wehla uKaputeni waqonda lapho 
okwakuphuzelwa khona itiye wafike wacela ukuxoxa noMnguni. 

216 



Wamchazela ukuthi uzobopha uSokhela ngenxa yobufakazi 
ayesebutholile kuNguzunga ukuthi uthinteka kakhulu 
ekuhlukumezekeni kwesikole. 

Kwasuka esikhulu isidumo bebabaza othisha. Khona manjalo 
wezwakala uZuma esethi, “Ngavele ngasho ukuthi umkhuba 
usekhaya. Kuthomba okhiye emaphoyiseni nje, umthakathi 
ufukanyelwe yithina.” 

Kwabakhanyela nabanye othisha ukuthi kungani uSokhela 
engayanga esibhedlela ukuyohlola uMnguni. Kusobala ukuthi 
wayefisa sengathi angafa ukuze asithole lesi sikhundla ayesifuna. 

“Akagananga udadewethu, walahleka. Kazi uyothini uma ezwa 
ukuthi umyeni wakhe uboshiwe? Kusuke kushiwo into enje-ke 
uma kuthiwa umuntu usuzele emoyeni kwajike kwanukela yena,” 
kusho umfo kaMhlongo. 

“Cha, ngiyamhlonipha umfo kaMnguni. Ukhombisile ukuthi 
uyinkunzi emidwayidwa. Phela bekunzima ukuqagula ukuthi 
iyozala nkomoni ekugcineni njengoba kade kubonakala sengathi 
zindala zombili nje,” kuphawula umfo kaMazibuko. 

“Uphi yena uSokhela?” kubuza uMnguni. 

“Mhlawumbe uzivalele ehhovisi lakhe. Akezwani nabantu 
kulezi zinsuku. Sengathi wabulawa ngabo,” kuphendula uZuma 
ehola uKaputeni phambili beqonde ehhovisi likaSokhela. 
Babelandelwa ngoMnguni noMseleku kanye nabanye othisha. 

UZuma owayehamba phambili, akawakholwanga amehlo akhe 
lapho efika emnyango wehhovisi likaSokhela. Isicabha sasivulwe 
kancane. Walunguza ngaphakathi maqede wakhuza umhlola. 
Wasuka ngelikhulu ijubane wayomela kude. Bathi nhla emnyango 
nalaba abanye, kwayiso leso. Bamemeza othisha besifazane, 
bagijima bethwele izandla emakhanda bengazi ukuthi bayaphi. 
Babodwa ababehlaba umkhosi, bememeza abasebenzi abangebona 
othisha ukuba bazobona umhlola! 

217 



Lokhu kuhayiza kothisha, kwamema amalungu omphakathi 
owabe wakhe eduze kwesikole kanye nalawo ayezidlulela 
ngendlela. Nezingane zaphuma ngamajubane emakilasini 
zizobona lo mhlola okwakukhalwa ngawo. Yase yenzekile 
inkanankana. USokhela wayelenga ngentambo eyayisetshenziswa 
ngabafundi ukudlala umdlalo wokudonsana. Kwakugqobhozwe 
usilingi yase iboshelwa epulangweni. Bavele bankema oMnguni 
noMseleku. Koma amathe kuKaputeni. 

UKaputeni waphindela emotweni eyolanda ikhamera kanye 
nebhukwana elalinepeni phakathi. Waqonda nakho ehhovisi 
likaSokhela. Wafike wathwebula izithombe ezimbalwa wase 
ebhala imininingwane ethile. Sathulwa isidumbu sangeniswa 
enqoleni kahulumeni. Washo phezulu uKaputeni. 

Yasuka imoto, yanyobozela sengathi ngumakoti engena emzini. 
Yaphuma ngesango, yajubalala. 

Phakathi esixukwini sababebukela okwakwenzeka, kwezwakala 
izwi lithi, “Ngabe akafanga uSokhela ukuba angivinjwanga 
esangweni ngaqhethiswa khona. Kudala ngilokhu ngizama 
ukungena. Wo, kulukhuni kulo mhlaba bakithi! Useze wafa 
impela umzukulu kaSikhumbasebhubesi ngenxa yamaqili 
angafuni nesikhundla sakhe? Impela kalikho iqiniso kulo 
mhlaba.” 

Baguquka bonke abantu babheka ngalapho okwakuqhamuka 
ngakhona izwi. Laqhubeka futhi izwi lathi, “Siyokwethemba 
obani kulo mhlaba uma nezifundiswa zakithi seziphenduke 
amaqili nababulali? Ingabe kuseyikhona ukuphucuka 
kwezifundiswa lokhu esekukhiphe isidumbu? Wo, injaloke 
impilo bakwethu!” Lasho ikhehla lejazi ligodle ingalo 
enokhonkolo maqede lakhipha ishungu lalo esikhwameni 
lathi hlwi hlwi kabili. Lanikina ikhanda. Labophisisa ijazi lalo 
ngentambo yokubopha utshani bezinkomo. Lasithwalisisa 
isigqoko salo sikathekwane. Lathi ukusineka kancane, kwavela 

218 



ugqinsi lwezisini ezimnyama. Lafulathela izindonga zesikole. 
Laphinda futhi lazibheka kokugcina. Lazifulathela. Lacothoza 
layophuma ngesango. 

219 



