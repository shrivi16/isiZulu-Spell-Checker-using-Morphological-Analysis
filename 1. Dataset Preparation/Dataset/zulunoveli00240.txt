INTOMBI YEZIMANGA 
(Woman of Wonders) 

A Zulu story of romance and deadly rivalry. 

Kuyicala ukufothokhopha noma yiliphi ikhasi kule 
ncwadi ngaphandle kwemvume ebhalwe phansi 
evela kubashicileli 
Shuter & Shooter Publishers (Pty) Ltd 
21C Cascades Crescent, Pietermaritzburg 3201 
P O Box 13016, Cascades 3202 
http://www.shuters.com 


Copyright © Shuter & Shooter Publishers (Pty) Ltd 1982 


First edition 1982 
Second Edition 2007 


ISBN 978-0-7960-3727-5 


This is an IsiZulu Novel 

All rights reserved. 
No part of this publication may be reproduced, stored in or introduced into a retrieval system, 
or transmitted, in any form or by any means, electronic, mechanical, photocopying, recording 
or otherwise, without prior written permission from the publisher. Any person who commits 
any unauthorized act in relation to this publication may be liable to criminal prosecution and 
civil claims for damages. 


Onke amalungelo agodliwe. 
Akukho ngxenye yaleli bhuku engashicilelwa kabusha, igcinwe noma yenziwe esinye isimo, 
kungaba ngokufothokhopha, ukuqopha noma ngayiphi enye indlela ngaphandle kwemvume 
ebhalwe phansi yabashicileli. Lowo oyokwenza noma yini engagunyaziwe mayelana naleli 
bhuku uyobekwa icala noma ahlawuliswe kanzima. 


Cover Design: Sally Ellis 
Cover photography: liquidlibrary.com 


Printed by Intrepid Printers (Pty) Ltd, Pietermaritzburg, KwaZulu-Natal 


0000 


INTOMBI 


YEZIMANGA 



Henry G. Zondi 

UHenry G. Zondi wazalwa ngonyaka we-1947 zingama-30 
kuJulayi esigodini saseKhamanzi kwaMaphumulo. Waqala 
ukufunda isikole eLamontville ngonyaka we-1955 lapho aze 
aphumelela khona ebangeni lika J. C. ngonyaka we-1965. 
Ngonyaka we-1967 waphothula izifundo zeMatriki eSt Francis 
College eMariannhill. 

Kusukela ngonyaka we-1968 kuya kunyaka we-1970 wasebenza 
kwaNdabazabantu eMlazi engumabhalane; kwathi ngonyaka 
we-1971 waqala izifundo zeDiploma Juris eNyunivesi 
yakwaZulu, aziphothula ngonyaka we-1973. 

Ngonyaka we-1974 nangonyaka we-1975 waba ngumshushisi, 
wabuye waba yiMantshi eMahlabathini naseNgwavuma. 
Kusukela ngonyaka we-1976 kuze kube manje usebenza Ondini 
(Ulundi) ophikweni lwePublic Service Commission olungaphansi 
koMnyango kaNdunankulu. 

Ushadile, unabantwana ababili, umfana nentombazane. 
Leli yibhuku lakhe lokuqala ukuba lishicilelwe. 


1 


Sisahlezi kulo mhlaba wethu oyilokishi labelungu elibizwa 
ngokuthi iDobbertown. Ngingemangale kodwa uma ngithola 
ukuthi abaningi abalejwayele leli gama ngoba elidume 
kakhulu ileli lokuthi iNdabathawini. Intsha-ke yona ithi nje 
kuseDobs. 

Phela intsha lena ayizwani nezinto ezithatha kude, ifuna 
izinto ezijika eduze. Bheka ngoba nami ubaba nomama 
bangiqamba kahle bathi nginguStephan, igama lesikholwa. 
Phela ubaba wayengumdikoni esontweni, umama yena 
edume ngokuqala amaculo esontweni. Angazi-ke ukuthi 
isenzo sentsha sabaphatha kanjani ngoba yona yabona 
kuchitha isikhathi ukuthi ‘Stephan’ yamane yathi nginguSteve. 
Isibongo-ke nginguye uBhungane, isigawuli semithi emikhulu 
ngoba emncane iyaziwela, ngisho yena phela uHadebe. 

Ngisebenza lapha emzini womlungu, yimina olungisa 

1 



igceke nengadi ukuba kubukeke, ngenze nayo yonke eminye 
imisebenzi yasegcekeni. Sizwana kakhulu nabelungu 
bami futhi bangethemba kabi. Umnumzane yena ngibuye 
ngimthande kakhulu ngoba isiZulu usazi njengoba ezazi; 
ungafunga uthi wathi encela isiLungu kwelinye ibele wabe 
encela isiZulu kwelinye. 

Ngangiyaye ngithi uma ngimthathela izincwadi esigxobeni 
seposi ngizibone zibhalwe ukuthi ‘F.S. Drake’. Abantu-ke bona 
babembiza ngokuthi uS’deku. Angazi-ke noma babesho ngoba 
emfushane kanti mkhulu ikakhulukazi ngesingenhla noma 
babesusela kuyena uS. Drake. Unkabi lona wayekade eyisosha 
ngaphambili, yingakho-ke nje wayengumuntu onomzimba 
osheshayo nolula phezu kobukhulu bawo. Wayelunge kabi 
uma kusathule amabhanoyi asempini lapha ekhanda, kodwa 
uma esemvukile wawungacishe uphike ukuthi kusewuyena. 
Bafanelana kabi nomkakhe. Ngokulunga nangokuma bayinto 
yinye ngoba unkosikazi naye mkhulu ngenhla ucije ngenzansi, 
yingakho-ke simbiza sithi iBhakede. 

Umuzi kamnumzane lona ukwa- 98 Border Lane. Lo 
mgwaqo abantu bawubiza ngokuthi kuseBhodleleni. Kukhona 
omunye umgwaqwana ochezuka kulona lapho kuhlala khona 
umngane wami, uMichael Maphumulo. Nokho-ke sasimbiza 
ngokuthi uMike. Impela singamathe nolimi sinoMike. Yenake 
usebenza kwa- 48 Tower Lane. Abantu-ke bona bamane 
bathi nje kuseThawuleni. 

Kukhona elinye ilokishi labelungu elingumakhelwane 
waleli lethu. Lona-ke igama lalo iCaterville. Iningi lithi 
kukwaKhetha. Kunempikiswano-ke ngokuthi leli gama 
lokuthi kukwaKhetha laqhamukaphi. Abanye bathi liqhamuke 
ekutheni ‘Caterville’. Abanye bathi lavela ngoba le ndawo 
idume kakhulu ngokuba nezintombi eziningi nezinhle ofika 
kuzona maqede uzikhethele oyithandayo. Thina esiyintsha 
sasithi kuseKay. 

Kulezi zintombi engithe zaziziningi eKay, kukhona 
eyodwa engizoxoxa kabanzi ngayo. Kodwa-ke okwamanje 

2 



ngizosho igama nje layo. InguDolly Mkhize. Umlungu wayo 
uS. J. Smith wakwa- 126 Back Avenue. Le ndawo yayaziwa 
ngokuthi kuseBhekemuva. Yiyona ngxenye eyayingasemuva 
nelokishi laseCaterville, yabe ibhekene neDobbertown, 
zehlukaniswe isigodi nje lezi zindawo zombili. 

UDolly lona unesoka athandana nalo uThomas Sibisi 
noma-ke nje uTom. Umfo kaMahlase lona mude uthe klwi. 
Ungamunwe ngebala. Ubuso bakhe bukhombisa ukungenami 
nezimpawu zonya. Uma umbheka ebusweni ungamfanisa 
nomuntu uma edla ukudla okuke kwawela phansi kwabuthwa 
sekuxubene nenhlabathi, noma umfanise nomuntu uma 
evuswe ebuthongweni engakadeli. Unehwanqana nje 
nentshetshana ongathi kwathi kusaqeda ukumila kwabhoka 
ukomisa lapha ebusweni kwangabe kusaqhubeka, noma 
uthi kwathi kusaqala ukumila kwaxabana nomniniko kwabe 
sekuduba ukukhula. 

Omdala lona wayevama njalo ukugqoka ijazana 
likakhakhi elishaya ngenzansana kwamadolo. Yingakhoke 
abanye babembiza ngokuthi uMajazana. Nabo labo 
abambiza kanjalo bayaye bahlebe ngoba uma engase ezwe 
umfo kaMahlase kungafa gula linamasi. Uma eke wakuzwa 
umane abuze kanye nje ngesihosho sezwi lakhe athi, ‘Uthini?’ 
Emva kwalokho-ke kuba yimpi yodwa. Abamaziyo ababe 
besaqhubeka nemidanti uma eseke wawubuza lo mbuzo 
ngoba bayazi ukuthi yini ezolandela. 

UTom usebenza kumbe uhlala kwa- 10 Bowel Lane. 
Abantu-ke bathi kuseMbawuleni. Naleli gama leMbawula 
kunempikiswano enkulu ngokuthi laqhamukaphi. Abanye bathi 
laqhamuka ekutheni ‘Bowel Lane’ kanti abanye bathi lavela ngoba 
le ndawo yayidume ngokuthi igcwele izinswelaboya, ngakho-ke 
bethi iyashisa ifana nembawula. Abanezihlobo eMbawuleni 
babemane bazitshele ukuthi akoba yizona ezibavakashelayo 
ngoba bona abasoze balubeka unyawo eMbawuleni. Abanye 
babeyaye baze bathi kusesihogweni sasemhlabeni. 

UTom lona unomngane wakhe umfo kaNgcobo, ogama 

3 



lakhe kunguDonald noma-ke kwasekwaziwa ukuthi uDon. 
UDon usebenza eduze noTom, abelungu babo bahlukaniswe 
izindlu ezintathu kuphela. 

Ngasemngceleni weDobs neKay kukhona indawo 
kawonkewonke yokuphuzela utshwala. Abantu base 
beyiqambile le ndawo bathi kuseChibini. EChibini lapha 
ufica zonke izinhlobo zabantu kanye nazo zonke izinhlobo 
zotshwala ezivunyelwe phela ngokomthetho. Ungafica 
kusukela ebhobhodlaneni elisaqala ukweshela, eliyaye 
lizothatha isibindi lapha uma liyobhekana nentombi, kudlulele 
ezinsizweni eseziqinile obonayo nje ukuthi sezakhetha le 
ntombi ewutshwala yona engali muntu ngoba lezi ezingabantu 
ziyaphika. 

Kudlulele kobonayo nje ukuthi ayikapheli iminyaka 
eyishumi beshadile, abanomakoti asebecabanga indaba 
yesehlukaniso ngoba bebona ukuthi lo mnakwabo owutshwala 
usemuka naye impela umkhwenyana. Kudlulele kubanumzane 
impela asebeqala izimpandla kumbe asebeqala ukuxuba 
emakhanda obonayo nje ukuthi nokuba basenayo imizi 
yingoba babethole leya mbewu yamakhosikazi eyayiye iyalwe 
ngokuthi, ‘Uwubambe umendo noma sekunjani’, imbewu 
eyayazi ukuthi yihlazo ukubuya emendweni. Kuze kugcine 
kuzo izingengelezi zezimpandla nezimpunga obonayo nje 
ukuthi ezabhunguka emakubo zisencane, ezingasazi nokuthi 
ihamba ngaphi indlela eya emakhaya. 

Isimame asisiningi sona. Nokho-ke zikhona izidudla 
ezimbalwa othi uma uzibheka noma uzisondeza eduze 
komendo ubone sengathi zizothi, ‘Thina sesibuya khona 
lapho’, kuhle kwesipoki uma uthi uyasishumayeza. Bonke 
laba bantu ababephuza lapha babesebenza emizini yabelungu 
baseDobs naseKay. Nathi sinoMike sike size lapha eChibini 
sizokotha ibandla uma sithola isikhathi. 

4 



2 


Besengike ngasho-ke ukuthi singamathe nolimi sinoMike. 
Okwakusihlupha kuqala ukuthi sasingakhululeki emisebenzini 
yethu ngezinsuku ezifanayo. UMike yena wayekhululeka 
kusukela ngeSonto emini kuze kuyoba uMsombuluko emini; 
kanti mina ngangikhululeka ngoMgqibelo ngize ngiphinde 
ngiqale umsebenzi ngoMsombuluko ekuseni. Ngakho-ke 
isikhathi esasiba naso ndawonye esangeSonto ntambama 
kuphela. Lesi sikhathi sabe sisincane kakhulu ekubeni senze 
yonke into esiyifunayo. Kwahamba kwahamba uMike 
waze wazijuba wacela kubelungu bakhe ukuba bamnike 
isikhathi esifanayo nalesi sami. Kwaba sengathi yiphupho 
lapho esengitshela ukuthi bavumile ngoba lokho kwasho 
ukuthi sesizoba nesikhathi esiningi sokuba senze yonke into 
esiyithandayo sisobabili. 

Esasiye sikwenze-ke uma sikhululekile sasiyaye sizishayele 

5 



iziginci zethu nje, sincike ngezigxobo emgwaqweni kumbe 
siziphumulele phansi kwezihlahla. Yabe seyisingene impela 
le nto yokuba sizishayele izingoma zethu ezisikhumbuza 
lapho singazi khona. UMike yena wayesishaya kangcono 
kunami. Nokho wayezama ukungifundisa, nami senginazo 
ezami izingoma engangithi uma ngizishaya kume umuntu 
noma edlula ngendlela, kuthi nozama ukuzenza ngcono 
ngokungami ngimbone uthi umzimba uya phambili ikhanda 
libe libheke emuva ngakimi. Omunye aze acishe azishayise 
kumuntu azohlangana naye kumbe esigxobeni sikagesi. 
Lapho-ke ngisuke ngisishaye kakhulu kunakuqala maqede 
ngibheke kude sengathi anginake lutho kanti ngihleka ngedwa 
ngaphakathi. 

Okwakuyaye kungihluphe mina nokwakuyaye kwenze 
ukuba uMike angehlule ukuthi mina angiphiwanga emlonyeni 
kanti yena uthi lapho esenanela ngephimbo lakhe ubone 
umuntu engena eposini ethenga izitembu esezobhalela akade 
esabakhohliwe waze wabakhunjuzwa uMike ngengoma yakhe. 

Kwathi ngelinye ilanga kunguMgqibelo emini siqeda 
ukuphuma emsebenzini sadumela iziginci zethu, sahlala 
phansi sashaya-ke njengokwejwayelekile. Kwenzeka 
uMike washaya ingoma eyasuke yangithinta emoyeni, 
yangikhumbuza omunye umuntu engangikade ngimbone 
ngeSonto elingaphambi kwalelo. 

Wathi lapho eyiqeda khona ingoma uMike wangibheka, 
wangibona ngithule ngale ndlela eyayikhombisa ukuthi 
sengikude ngengqondo. Ngaze ngamuzwa esethi, 
“Kwenzenjani Steve, wathulisa okomuntu owaliwe nje?” 

“Phela ngakhohlwa mfana ukukuxoxela into engayibona 
ngeSonto eledlule ngenkathi ngivakashele eKay,” 
sekuphendula mina. 

“Angikusoli mina ngoba wabuya sekuhlwe kakhulu.” 

“Phela ngathi lapho ngithi ngingena ethilomu ngabona 
inqaba.” 

6 



“Ngiyasola mhlawumbe wabona intwana nje engasho lutho; 
pho-ke ngoba unehaba usubabaza sengathi ….” 

“Ngiqinise ngempela ngabona isimanga,” kugcizelela 
mina. 

“Phela ukuba kunjengoba usho ngabe sekuzwakele 
nangamaphephandaba ukuthi kukhona ingqayizivele 
eyenzekile ethilomu eKay.” 

“Bengingababaza ungasashongo kanjalo wena wansondo.” 

“Mhlawumbe ubabaza nje ngoba wabona umlungu 
egqabula iphepha lopondo abahlanu abahlangene noma 
mhlawumbe wabona umuntu egibele ibhayisekili engazibambile 
izimpondo.” 

“Wena Mike ungenza ingane encane futhi lena esakwazi 
ukuthi ‘Ma’ kube kuphela. Futhi uma umuntu ephike nawe 
angaze aqhume engaqhunyiswa kukhuluphala.” 

“Yisho phela ukuthi wabonani,” kubelesela uMike. 

“Lalela-ke. Ngathi lapho ngiphuma ethilomu ngishwibeka 
nami ngizijahele ngezwa kuqubuka ifu nje lamakha eduze 
kwami. Ngathi lapho ngiphakamisa amehlo ngabona ingelosi 
edu ….” 

“Wabonani? Ingelosi? Wabona ngani ukuthi ingelosi?” 
kusho uMike engihloma imibuzo ilandelanisa okwamagagasi. 

“Musa ukuyiphuthuma isavele ngekhanda, bengiseza nayo 
indaba. Ngathi lapho ngiwagxilisa amehlo ngabona ukuthi kanti 
ngumuntu ngoba nakhu wayehamba phansi, ngathi nalapho 
ngithi ngibheka amaphiko, ngoba phela kuthiwa izingelosi 
ziyandiza angaze ngawabona; kwaba ima ngikholwayo-ke 
ukuthi kanti ngumuntu ngempela lona omuhle kangaka.” 

“Wenzenjani kodwa uma ubona umuntu omuhle kanjalo?” 

“Ngazama ukuyikhuzela le ntokazi ngahlushwa wukuthi 
ngathi lapho ngiwuvula umlomo ngafica ukuthi izwi kade 
libalekile layocasha emathunjini emva kokuba sengibone le 
nkosazane; ngakho-ke ngasale sengiyibuka nje ngisalokhu 
ngikhamisile.” 

7 



“Kodwa uthi ayethukanga ibona umuntu eyijamele 
ekhamisile sengathi uzogxumela kuyona maqede ayigwinye 
kuhle kwengwenya?” 

“Ngiyabona ukuthi inesibindi ngoba kunalokho yamane 
yangibuka nje bandla ngamehlwana ayo amancane 
ayephayizelisa okwaleli lambu lemoto elikhombisa lapho 
izojikela ngakhona. Lokho kungibheka kwayo ikona 
okwangisizayo ngoba ngathola nethuba lokuyiqhweba. 
Empeleni ngangiqonde ukuyimisa ngesandla kodwa-ke 
ngenxa yokuthi uvalo lwalusanda kungishaya kakhulu 
nengqondo isabalekile, isandla sasuke sayiqhweba le ntokazi 
kunoma siyimise. Engathi yabona ukuthi isandla sididekile 
ngoba kunoma ize kimina njengoba sasisho yamane yama nje 
yathiba, maqede yangithi klabe ngalawo mehlo omuntu uma 
ubeka ukudla angakufuni phambi kwakhe, maqede yashaya 
kancane, engathi ihamba phezu kwamaqanda isaba ukuthi 
izowabulala, isishona phambili sengathi akuzange kwenzeke 
lutho.” 

Emva kwalokho nami angibange ngisasichitha isikhathi 
ngayixhuma eduze le ntokazi. Sathi lapho siqondana khona 
ngezwa ukuthi izwi selibuyile nengqondo futhi nayo ngokunjalo. 
Kwadingeka ukuba ngiqale-ke ngikhulume manje. Ngaxakeka 
ukuthi ngizoqala ngithini ngoba uma sibona intombi siyaye 
sigcine ngokuyikhuzela nje kube kuphela, ongazi aze acabange 
ukuthi uma singase sithole ithuba lokukhuluma nale ntombi 
esisuke siyikhuzela lukhulu esingalusho. Nokho lowo muntu 
ocabanga kanjalo wayezothola ukudumala lapho esengibona 
senginalo lelo thuba kodwa sengiswele ukuthi ngizothini. 
Kwaba lukhuni kakhulu okwanamhlanje ngoba ngangingeke 
ngiyikhuzele nokuyikhuzela ngoba sabe sesihambisana, nayo 
yayingethuka kumbe ingibukise okohlanya lapho isingizwa 
ngimpongoloza lapha eduze kwayo ngiyikhuzela. 

Ngathi ngisaxakekile kanjalo ngayizwa nje isithi, “Manje 
ubona ukuthi isithunzi sami lesi esingilandelayo asenele 

8 



njengoba usufuna ukuba yisithunzi sami sesibili nje?” 

“Kodwa nkosazane ngibona ukuthi kungaba yiphutha 
uma ngingathi sengikubonile ngingabe ngisasho nokuthi 
‘Sawubona’,” sekuzikhalela mina. 

“Kanti ukuba ubuwazi ngabe awuzihluphanga ngoba kade 
ngazalwa ngizwa abantu bethi ‘Sawubona’ kimina.” 

“Kanti-ke wena nkosazana o- ‘Sawubona’ laba abefani.” 

“Hhayi-ke okusha-ke lokho mina ngiyaye ngizwe befana 
nje.” 

“Uma ungase unginike ithutshana elincane nje lokuba 
nami ngimusho owami u-Sawubona, ungawubona lo mahluko 
engikhuluma ngawo,” sekuncenga mina. 

“Kanti-ke ungabe usazihlupha mfowethu lowo ‘Sawubona’ 
wakho onomahluko uyobingelela ngawo abanye ozohlangana 
nabo. Okunye-ke futhi sengicela ukuba uphindele emuva uye 
lapho kade uvele uya khona”, kusaqhuba yona le nkosazana 
ngezwi elibandayo nelasuke langiqeda amandla. 

“Kahle phela nkosazana ngamatshe, ake ulalele lapha.” 
Kwabe ngiyazidlalela nje ngokuncengana kwami ngoba 
kunoma inginake le nkosazana yasuke yabheka eceleni maqede 
yathi ukushesha kunakuqala. Ngathi ngisathi ngiyaqhubeka 
nokukhuluma, ngayibona ijika maqede yangena kwenye 
indlu, ingishiya ngisalokhu ngikhexile kusengathi kade 
ngizalwa kabusha. Ngasuka lapho ngangena indlela kodwa 
umoya nenhliziyo yami kukhathazekile. 

“Awu! Uwena lowo Steve osukwazi ukuqophisana nentombi 
kanje? Impela yiqiniso kanti ukuthi umuntu akalahlwa. Wena 
lona impela obuye ujabule isonto lonke uma uke wakhuzela 
intombi maqede yaphendula yathi, thula umsindo wena lesi 
siphukuphuku lesi.” 

“Awuzwe-ke; wena Mike uhlale uphuma eceleni 
njengojosaka njalo nje.” 

“Hhayi mfana, noma impi uyilwe wayishiya endleleni nje 
kodwa uyisusile ekhaya. Impela ngiyaphinda ngithi umuntu 
akalahlwa.” 

9 



“Kusengamabika lawa mfana, okukhulu okuzayo,” 
sekuqhosha mina emva kokuzwa amazwi akitazayo 
okungincoma evela kuMike. 

“Manje ngenkathi ngishaya leya ngoma kade sezigcwele 
amehlo nje ngoba ukhumbule leyo ntombi? Ngiyakudabukelake 
ngoba ukhumbule umuntu ongaseyuphinde umbone.” 

“Usho ngoba udlala wena Mike, ngiya khona kusasa lokhu 
okusayo.” 

“Uyophuma ubheke ngaphi mfana? Phela ukhumbule 
ukuthi ayisebenzi futhi ayihlali ethilomu lapho lawuyibone 
khona.” 

“Hhabe! Kanti kuthini ukuthi lapho kukhona uthando 
nendlela ikhona?” 

“Kusuke kungashiwo into enje. Ucabanga ukuthi njengoba 
mina ngiwuMike nje ngithanda kangaka nje ukuba nemoto 
isizoba khona-ke indlela bese ngiba nayo yize ngingenawo 
nosheleni nje eposini noma ebhange?” 

“Hhayi-ke angisezwa-ke manje ukuthi uthini kodwa mina 
ngikutshela ukuthi kusasa lokhu okusayo ngiyogcwala indlela 
ngiyakhona.” 

“Mhlawumbe-ke ngihleli nawe nje uyisangoma, uyovele 
uqonde nje uye ungene lapho ihlala khona le ntombi, kodwake 
angikaze ngikubone uthimula futhi awufake zinyongo lapha 
ekhanda. Kambe uthi uke ulinake nje ikhanda lesangoma 
ukuthi lifana kanjani nesihlahla sikaKhisimuzi? Zombili lezi 
zinto zinamabhamuza amaningi kanti futhi zigcwele amanye 
nje amayikayika akhona alengayo.” 

“Awungiyeke wena ngezangoma ngisazicabangela 
izintaba ezikude ezingumasithela,” kusho mina ngikhombisa 
ukungayinaki le nto eshiwo uMike. 

“Sengiyakhumbula ukuthi yini lena ekwenza uqhoshe 
ngokuthi uya khona kusasa, yingoba uthi wayibona indlu 
eyangena kuyona le ntombi.” 

“Sonke lesi sikhathi ungibiza ngesangoma nje 

10 



ubungayiboni leyo nto?” kubuza mina ngokuqhosha, kanti 
lokho sekuzokwenza uMike angijikele. 

“Kodwa phezu kwalokho indlu leyo okwangena kuyo 
intombi akusho ukuthi eyayo. Mhlawumbe yayizivakashelela 
umngane wayo nje. Kokunye kukhona indlela edlula kulowo 
muzi ayizange ingene kwakungena intombi khona.” 

“Noma kunjalo-ke ngiyohluleka kuwona-ke lowo muzi,” 
sekusho mina ngiziduduza. 

“Akusizi ukuba silokhu sidazisana ngale ndaba. Asithi nje 
ngiyobona ngawe usudlula lapha kusasa uma usuya khona.” 

“Kulungile mfana uyobona-ke kusasa ukuthi mina into 
engiyishilo ngiyayenza. Ngiyodlula kuwena-ke kusasa ukuze 
unginike nezeluleko, ungilolongele le mpi engiyobhekana 
nayo kusasa.” 

Sahlukana kanjalo-ke noMike ngalelo langa. Intaka yabe 
ibekelwe amazolo ngempela. 

11 



3 


Ngalala ngilicuphile iwashi lami. Ngehora lesithupha ekhanda 
ngavuka, ngasho ngenhliziyo ngathi ngiyolala kuzwakele. 
Ngathi uma ngiqeda ukugeza ngakhumbula umbuzo omkhulu 
engangikade ngisawukhohliwe sonke lesi sikhathi. Konje 
ngizogqokani? Angisheshanga ukuyithola impendulo yalo 
mbuzo ngoba ngabe ngiyathe ngiyazicabanga izingubo zami 
angazibona ezilungele ukuba ngizigqoke uma ngizohamba 
uhambo olufana nalolu. 

Ngathi ngisahlushwa ilo mbuzo ngase ngikhumbula ukuthi 
konje umngane wami uMike kukhona izingubo asanda 
kuzithenga. Ngangazi-ke ukuthi ngeke enqabe, ikakhulukazi 
ngoba ngangihamba lolu hlobo lwendlela engaziyo ukuthi 
lumhlaba umxhwele. Ngezwa sengathi kwehla itshe 
emahlombe lapho sengithole impendulo kulo mbuzo 
owawusuthande ukungihlupha isikhathi eside. Nezihlathi 

12 



zaqala ukusuka ngasesilevini zahlehlela ngasezindlebeni. Zathi 
lapho zisathi ziqala ukumila izimpande izihlathi enxiweni 
elisha ngakhumbula ukuthi konje uMike mncane kunami; 
ngakho-ke ngeke zize zingilingane izingubo zakhe. Lapho-ke 
izihlathi zaphinde zawisa okwesaka elingenalutho uma uthi 
uzama ukulincikisa odongeni, zabuyela khona ngasesilevini. 

Kwacaca-ke ukuthi kudingeka ukuba ngikhethe kuzo 
lezi zami ngoba ayikho enye indlela. Ngashona emgibeni 
ngazethula zonke ngazendlala phezu kombhede yikhona 
ngizokhetha kahle ezingconywana. Inkatha-ke yadla ihembe 
lami elinabantu abagibele amahhashi, nabalwayo ngemikhonto 
nangezibhamu, okuyilona engangigcine ngalo ukuthenga into. 
Yaphinde yadla ibhulukwe lami eliyimfuluveyi engangikade 
ngilithengele uKhisimuzi. Ezinyaweni ngafaka amateku ami 
engangisanda kuwathenga ngoba ngincanywa ukuhamba 
komuntu uma ewafakile, ngoba ungamthola enyathela engathi 
uhamba phezu kwameva noma phezu kwamalahle avuthayo. 
Amasokisi-ke angiyinakanga indaba yawo ngoba avele ayinto 
ehlala ekusithekeni evela ngasikhathi. 

Konje ekhanda ngizofakani njengoba ngingenalutho nje? 
Ngase ngisheshe ngikhumbula ukuthi konje uMike unekapisi 
angaligqoki ngoba ethi likhulu kunaye. Ngithe lapho 
sengizicuphe ngeneliswa ngaphuma ngifake imfalakahlana 
yemali ekhukhwini ngenzela ukudlula eChibini ngithathe 
isibindi. Okwesibili ngenzela ukuba ngithi lapho sengikhuluma 
nentombi ngibe ngilokhu ngiyikhalisa ukuze intombi icabange 
ukuthi ngiyisigwili noma uma icela into ngikwazi ukushesha 
ngiyithengele into uma iyifuna ngoba ngangiyaye ngizwe 
bethi kusheshe kulunge uma umuntu enza njalo. 

Ngamfica uMike esevukile kodwa esacambalele nje 
ngoba wayengajahe ndawo. “Habe! Uwe lowo Steve! Angibe 
ngisakubona phela mfana uma usugqoke leli hembe lakho 
elinempi yaseNcome,” kubingelela uMike lapho ngingena 
emnyango. 

13 



“Kodwa wabanjani wena Mike ngokuthanda ukubhuqa? 
Manje mfana awungetsheleke leli kapisi lakho othi likhulu 
ukuze phela nami ngiqhamuke ngihloniphekile phambili.” 

“Kulungile ntanga mina, faka sibone ukuthi likuhlala 
kanjani. Habe! Unekhanda elikhulu kangaka? Leli kapisi 
engifaka kulona ikhanda lonke kuze kungene nezindlebe 
namehlo kuwena lingena ngomcacamezelo!” 

“Phela ubukhulu bekhanda busho ubuningi bengqondo,” 
sekusho mina ngizincokolela. 

“Isimanga kodwa ngoba awunantombi phezu kwaleyo 
ngqondo yakho eningi,” sekugcona uMike. 

“Ngiyabona into engiphuthisela ngezintombi yingoba 
ngimnyama futhi nginezinduna kanti anginazo nezingubo 
eziphambili. Ukuba anginazo lezi zici ngabe kuhlale kukhuzwa 
ubungqayingqayi, kulanyulwa izintombi sezilwa zingibanga 
ngoba nginolimi oluswabulukile,” sekusho mina. 

“Kunganjani kambe uma ngingase ngikutsheleke nezibuko 
zami zelanga?” kubuza uMike. 

“Hhayi! Ngiyazesaba izibuko ngoba angizejwayele funa 
ngize ngithi ngiyahamba ngiphoseke eziseleni.” 

“Zifake Steve, zifanelana kabi nekapisi. Nale ntombi 
oya kuyona ngeke iphendule uma ungafika ufake lezi zinto 
zombili,” kusho uMike engincenga impela ngezibuko lezi. 

“Kulungile-ke uma kusho wena mngane wami, ngiyazi 
awusoze wangidukisa,” ngisho nangempela ngizemukela 
izibuko zelanga lezo zodumo phela. 

“Ngiphelekezele phela ungibeke eChibini yikhona uzohambe 
ungibonisa ukuthi ngizofike ngiyikilele kanjani le ntombi.” 

“Ukuba angilindele lo mhlobo wami ozofika angivakashele 
bengizohamba nawe kwamanje, ngiyokulwisa le mpi 
oyobhekana nayo. Ungathi-ke uma ikhombisa ukudinwa 
intombi bese uyayiyeka ngoba isuke ingadiniwe ngempela 
isuke ikwethusa nje. Ungayinaki futhi uma ikuthuka,” kusho 
uMike engeluleka. 

14 



“Ngiyobona ngani uma isidinwe ngempela mina ngisalokhu 
ngithi iyadlala?” 

“Hhawu, Steve! Usho ukuthi wena usungahlulwa 
ukwehlukanisa umuntu odinwe ngempela nodlalayo?” 

“Uma-ke ntanga ngithi ngiyakhuluma ithule nje ingathi 
vu, ibumbe umlomo, kumele ngenzenjani?” 

“Hhayi mfana ngeke ikwenze lokho uma ikhuluma nawe 
ngempela uyibhungu. Kuyoba lula kakhulu-ke kuwena ngoba 
usanda kungitshela ukuthi unolimi oluswabulukile.” 

Zombili lezi zimpendulo engazithola kuMike azizange 
zingigculise kodwa-ke ngasale sengithula nje ngoba ngibona 
ukuthi kuzobe ngiyamhlupha uMike uma ngiphinda 
ngimhlohla eminye futhi imibuzo; kanti imibuzo yami 
ngangiyibona ukuthi mifushane kodwa idle ngokuqina. 

“Asehlukane manje Steve ngingaze ngikubambezele nami 
ngingaze ngimfice esesekhaya lo mhlobo wami engimlindele, 
ngikufisela inhlanhla-ke ohambeni lwakho.” 

“Kulungile ntanga ngiyokwenza njengoba ungitshelile,” 
sekuphendula mina, sesikhuluma ngokumemezana ngoba 
phela sabe sesehlukana. Anezele naye uMike eseyosithela 
ngokuthi, “Zifake phela izibuko yikhona uzobe uzejwayela.” 

Sehlukana-ke noMike okwesikhashana, ngasala ngicabanga 
ukuthi yini eyenza uMike angibeke eduze kangaka namuhla 
uma engiphelekezela. Ngabuye ngabona ukuthi yimina 
engizigwaze ngowami ngokumphosa imibuzo enzima uMike 
ngakho-ke wabona ukuthi ngizoze ngize neminye eqine 
kakhulu uma esalokhu ehamba nami ethi uyangiphelekezela. 

Emva kokwehlukana noMike ngahamba ngamandla. Ngathi 
lapho ngimaqondana naseChibini yathi inhliziyo angingene 
ngithathe isibindi. Nangempela ngachezuka, ngangena 
ngafica umsindo uthe phothololo njengokwejwayelekile. 
Kwathi emva kokuphuza isikhashana ngazizwa sengiqala 
ukumfoma ebusweni, maqede ngabona ukuthi sekufanele 
ngihambe bungaze bungingene kakhulu utshwala. Ngaphuma 

15 



kusahambeka kahle kusameka nangomlenze owodwa. Ngathi 
lapho sengiyophuma ngasemnyango lapho kwakuhlezi khona 
impandla yakwabo, ngayizwa nje isithi, “Hhawu ndodana 
washeshe wabaleka kuleli zwe lethu laseKhanani, wasishiya 
sodwa nalolu ju nobisi na?” Wayezibuzela lo mbhemu 
engalindele nampendulo ngoba wayezithelela into yakhe 
engilazini maqede wayibhekisa phezulu kodwa wangahlina 
ngisho ukuhlina lokhu. Ngasuka lapho ngahamba masinyane 
ngoba kwakuseyibangana lapho ngangibone intombi ingena 
khona mhla ngiqala ukuyibona. 

Ngathi lapho sengingenzansi kwaseChibini ngase ngibona 
eBhekemuva kungaphesheya kwesigodi engangisazonqamula 
kusona. Ngake ngathi ukuma kancane ngisabheka ukuthi 
angizubona muntu yini eshaluza emnyango kulo muzi okwangena 
kuwona intombi. Lwangithi heqe uvalo lapho sengiyibona iphuma 
kukhona ekunekayo ocingweni. Lapho-ke ngaqala ukuhamba 
ngokushesha ngilokhu ngicupha namazwi ngenhliziyo. Izibuko 
kuphela into eyayingihlupha ngokungahlali ebusweni, zilokhu 
zifuna ukuwa; kodwa ngathi ngeke ngizikhumule. 

Umuzi lona wabe ungifulathele njengoba mina ngabe 
ngiqhamuka ngaseNingizimu wona ubheke ngaseNyakatho. 
Kwakukhona amasango amabili; elincane nelikhulu. 

Elincane lalingemuva lapho kwakungakhona indlu 
yentombi lena engabe ngize kuyona nalapho kwakungakhona 
ucingo lokweneka izingubo. Elikhulu lona lalingaphambili, 
yilona elalingena izimoto nabantu futhi kuyilona elibheke 
emgwaqweni omkhulu. Ngafika-ke mina ngama emgwaqweni 
omncane odlula ngemuva lapho kungakhona isango elincane 
ngilindele ukuba inkosazana lena ize endlini yayo noma 
ocingweni bese ngithola ithuba lokuyicela uxolo. 

Ngathi ukuma lapho isikhashana kodwa kwangabakhona 
themba lokuthi kukhona ozoqhamuka. Ngakho-ke ngabona 
kungcono ukuba ngijikele ngaphambili lapho intombi 
yayizokwazi khona ukungibona noma isendlini. Nangempela 

16 



ngenzenjalo. Ngathi lapho ngisathi ngiyasondela esangweni 
senginyathela kancane, sengifake izibuko, nekapisi ngathi 
ukulidonsa kancane ngaliletha phezu kwamehlo, ngezwa 
ngenkunzi nje kabhova isiqubula phansi kwami. Nakhu phela 
bengingayiboni ngoba ibihobe lapha phansi kwesango kanti 
futhi ngifake lezi zibuko zelanga ezimane zenze yonke into 
ibesethunzini. Kwathi ukuba kungicacele ukuthi ubhova lona 
akafuni ukugcina ngokukhonkotha nje kodwa ufuna ukuzizwela 
ngezinyo, ngaqala manje ukuhlehla. Naye wangixina 
eduze, ngabe ngiyathe ngiyakhuza ngomlomo, sengihebeza 
nangezandla kwanhlanga zimuka nomoya. Ngathi lapho 
ngithi ngithatha izinyawo, zase ziwile izibuko zelanga phela. 
Ngathi lapho ngithi ngizama ukuziphuthuma ngiyazicosha 
wayesephezu kwami ubhova wansondo waye wangigingqa 
phansi. 

Kwathi lapho sengibona ukuthi usezongidikadika-ke 
manje ubhova, kwaqhamuka yona le ntombi engize kuyona 
isindiza, yakhuza ubungqayingqayi; kwaba ima engidedelayoke 
ubhova. Ngaleso sikhathi isigqoko sasesihleli laphaya kude. 
Iteku elilodwa laqhuma umthungo nebhulukwe nalo laqhuma 
wona umthungo lapha ngasedolweni kwenyukela kancane 
kancane ngasethangeni. Elanganxanye idolo lona okuyilona 
engaye ngaguqa ngalo phansi laba bomvu inhlabathi nokhoke 
langabhoboka ngoba imfuluveyi ilukhuni. Ihembe lona 
ladabuka ikhukhu ngoba ubhova lona wafike wangigxavula 
kulona ngezidladla zakhe. 

Ngavuka lapho ngazithintitha sekushayana amadolo uvalo, 
sengijuluke sengimanzi. Zehla kakhulu izithukuthuku lapho 
ngithi ngiyaphenduka sengithola le nkosazana ingibhekile, 
ngakhumbula nokuthi konje angibanga ngisazithuntutha 
ekhanda, lisagcwele inhlabathi, isibomvu sansondo nokwenza. 
Eyasebusweni yona ngesaba nokuyizeka ngoba ngase ngifana 
nesithombe esibunjwe ngodaka uma sisabekwe elangeni 
ukuba some. 

17 



Ngake ngama ngisathi ngiyayicabanga le ndaba kusuke 
kuhlasimule umzimba. Ngaxakeka nokuthi ngisazoqhubeka 
kanjani nale nto ebengiyizele uma senginje. Kwafika ukuthi 
angibaleke kakhulu ingaze ibuye le ntombi ingibone. Ngathi 
ngisacabanga yase iqhamukile isiza kimina. Lapho-ke 
kwaphela nasozwaneni. 

18 



4 


“Nibangani nje kodwa nale nja?” Kubuza lona leli 
phofukazi. 

“Wewu, angazi nje nami ukuthi sengoneni kuyona,” 
kuzilandula mina ngezwi lami elabe lingakahlangani kahle. 

“Woza lapha ngikukhombise umpompi yikhona uzokwazi 
ukugeza ikhanda nobuso,” kusho le nkosazana ngomoya 
opholile. Nangempela yangiyisa empompini owawungasendlini 
yayo, maqede yona yangena endlini yase iphuma nethawula. 
Ngaze ngaqala nokuncibilika lapho sengizwa le mpatho yale 
nkosazana engangingayilindele. 

“Empeleni ububangephi mfowethu uze uhlaselwa yinja 
nje?” 

“Bengize khona lapha ekhaya nkosazana,” kuphendula 
mina. 

“Ubuze ngokufuna umsebenzi yini mhlawumbe?” 

19 



“Cha nkosazane, kukhona ebengibabele ukubonana naye 
kulo muzi.” 

“Kubelungu noma ezisebenzini zalapha ekhaya?” 

“Ezisebenzini nkosazana,” sekusho mina. 

“Ngaze ngakudabukela-ke mfowethu ngoba lo mfana 
esisebenza naye lapha usanda kuhamba futhi uthe 
uma kukhona omfunayo size simtshele ukuthi yena uye 
eNdabathawini uyoze abuye kusasa.” 

“Kanti-ke ungaze udabuke kakhulu ngoba mina ngibenayo 
inhlanhla yokumthola lona engimfunayo.” 

“Kanti ufuna bani wena empeleni?” kubuza le ntombi 
ngokumangala. 

“Ngifuna wena nkosazana,” kusho mina ngeliphansi. 

“Mina? Ufuna mina?” ibuza futhi le ntombi ngokumangala 
osekuphindwe kabili. 

“Yebo,” sekuvuma mina ngezwi eliphansi ngokuphindwe 
kabili. 

“Uyangazi yini? Noma mhlawumbe kukhona okuthumile 
kumina?” kubuza yona le nkosazane sekunciphile 
ukumangala. 

“Yebo ngiyakwazi, usho ukuthi wena awusangiboni?” 

“Hhayi! Angikwazi mina futhi angikaze ngikubone. Uma 
kukhona okuthume kimina ngicela usheshe ukhulume ngoba 
mina sengijahe ukubuyela endlini ngiyoqedela umsebenzi 
ukuze ngikhululeke.” 

“Ungixolele kakhulu nkosazane ngoba lo mlayezo wami 
mude. Ngakho-ke bengicela ukuba uzinike wena ithuba 
lokulalela kahle nami unginike elokukhuluma kahle singajahe 
lutho.” 

“Uma kunjalo-ke kuzodingeka ukuba uhambe uye laphaya 
emgwaqweni uyongilindela khona ngize ngiqede ukusebenza 
bese ngiza-ke ngizolalela leyo ndeyinde yomlayezo wakho,” 
sekusho le nkosazana ngamazwi engawathakaselayo. 

“Impela ngiyawubonga lowo mbono wakho. Ngizokwenza 

20 



njengoba ushilo nkosazane,” sekusho mina ngizwakalisa 
ukwethaba komphefumulo wami emva kwamazwi ale ntombi. 

Nangempela-ke ngahamba ngayolindela lapho yayikhombe 
khona le nkosazane. Ngathi ngisamile ngicabanga ngokuzwana 
kwenkulumo yethu nale nkosazane ngezwa inhliziyo isishaya 
kakhulu sengathi izobhodloza lapha esifubeni, sengenziwa 
yinjabulo. Phela ngangiyaye ngizwe oMike bethi uma 
usakhuluma nentombi ngosuku lokuqala iyaye yedelele, 
mhlawumbe ikuthuke noma izithulele nje lapho uthi 
uyakhuluma. Ngabona ukuthi bazoqala ukungihlonipha lapho 
sengibaxoxela ukuthi kimina ayizange yenzeke yonke leyo 
nto. Lapho-ke kwangicacela ukuthi ukuba kukhona isikole 
sokweshela ngangiyophuma ngamalengiso kumbe ngeqiswe 
kwelinye ibanga ngendlela engazibona ngikhaliphe ngayo. 

Ngathi ngisephezu kwale micabango yami emnandi yase 
iqhamukile le nkosazane, ingasavunule isiconsa. Eyobuhle 
bayo-ke sengesaba nokuyiqala. Ngathi ngisathathekile ngezwa 
sengishaywa uvalo lapho sengikhumbula ukuthi konje mina 
ubhova ungenzenjani. Kwahlupha ukuthi isikhathi angisenaso 
ngoba ngangiyaye ngizwe oMike bethi kufanele kube umfana 
oqala inkulumo. Ngaxakeka ukuthi ngizoqala ngithini. Ngasale 
sengiziduduza ngokuthi angingakunaki okwenziwa abanye, 
angizenzele okwami futhi eyami inqubo yayisikhombise ukuthi 
ingcono kuneyabanye. Nangempela kwahamba ngalo usiko 
lwami ngoba ngathi ngilizwa leli phofukazi lalithi, “Ungixolele 
mfowethu kade ngikubambezele nami bengisabambekile,” 
kuxolisa lesi siphalaphala sentombi nami ngaze ngezwa kuthi 
cosololo enhliziyweni. 

“Kanti-ke ungazihluphi ngami ngoba angisoze ngadinwa 
uma ngibanjezelwe uwena,”sekusho mina ngizama ukwenza 
ubungcwetshana bami. 

“Usho kambe?” 

“Impela kunjalo. Usungaze uvunule kangaka ngoba uze 
kimi nje?” 

21 



“Cha kukhona umngane wami engisamvakashela khona 
lapha eKay, yingakho-ke nje ngizocela ukuba uthi ungitshela 
oze ngakho sibe sihamba.” 

Lapho-ke ngathi ukuthula ngisacabanga ukuthi ngizoqala 
ngithini. Angazanga ukuthi ngacabanga nini, ngazizwa 
sengiqalile nje sengithi, “Njengoba bekade ngishilo ukuthi 
kukhona indaba engizokutshela yona, sengiyabonga-ke ukuthi 
usunginikile lelo thuba. Empeleni ….” 

“Ngingakwephuli nje ulimi mfowethu, uma uzongixoxela 
indaba ngiyaxolisa ngoba mina angisiye umuntu othanda 
izindaba. Mina bengithi uzongitshela umlayezo nje lowo othe 
uze ngawo hhayi lezi zindaba ongitshela ngazo,” sekuphawula 
inkosazana ngamazwi engingawenamelanga kakhulu, nokho 
ngaziqinisa nje ngiyindoda ngaqhubeka ngathi, “Empeleni 
ngimangalile uma ngikuzwa uthi uyaqala ukungibona kanti 
mina ngazi ukuthi sake sabonana laphaya ngase ….” 

“Habe! Nansi ingulube inginonela bo! Nangu umuntu 
engikhulumela insumansumane bo! Mina ngiyaqala ngqa 
ukubona into ewuwena futhi angazi ukuthi ulokhu udantiza 
wenzani ngoba angiboni ukuthi ukubonana kuhlangene ngani 
nale nto othe uzongitshela yona.” 

“Kahle phela nkosazane bengingakaqedi ebengi ….” 

“Into mina angifuni umuntu aze aqhubeke nento uma 
ngiyizwa ukuthi iwumbhedo. Ngifuna umuntu awuvule 
umlomo wakhe ngoba esazi ukuthi uzothini, uma engakazi 
kungcono athule kunoma elokhu edantiza into engekho,” yasho 
le nkosazane amazwi elandelana sengathi ayiwacabanganga, 
kuhle komuntu eshumayela. 

“Into phela ngeke ungizwe kahle uma ngingaqali 
emuva. NgeSonto eledlule ngakubona wena, ngiyethemba 
uzokhumbula lapho ngasethilomu. Ngathi lapho ngithi 
ngizama ukukhuluma wena wabika ukuthi ujahile. 
Nangempela-ke sangaxoxa. Kodwa-ke ngentshisekelo engaba 
nayo kusukela ngaleso sikhathi kuthe ithutshana engilitholayo 

22 



ngalisebenzisa ekufuneni wena ukuze ngikwazi ukukucela 
ukuba ungivumele ngisebenzise izindlebe zakho njengesithebe 
engizophakela kusona loku kudla okuphuma kuleli bhodwe 
eliyinhliziyo yami. Ukudla enginakho-ke yikho nje lokhu 
ukuthi sengehlulekile ukuzibamba ukuba ngingakutsheli 
nkosazane ukuthi ngiyakuthanda. Nonezimoto namabhasi, 
nonganikwa umgodi wemali kuthiwe eyakhe yonke imali 
ezophuma phakathi, bangeke bangedlula ngalutho uma nje 
ngingathola wena nkosazane, uvume ukuba ngowami, nami 
ngibe ngowakho nkosazane.” Emva kwala magama ngake 
ngathula ngisenzela ukuba akangene azike engqondweni yalo 
phumalangasikothe wale ntombi engabe ngikhuluma nayo. 

Ngenhlanhla-ke nayo ayingiphazamisanga ngokusheshe 
ikhulume. Kwaze kwabuye kwaqhubeka mina ngathi, “Kade 
ngikhuluma ngedwa sengathi nginomona wamagama. Ake 
uphefumule phela nkosazane nawe usho ukuthi uthini ngalolu 
daba esengilwethulile kuwena,” maqede ngathula. 

“Besengishilo mina bandla ngathi angizifuni izindaba.” 

“Kanti-ke nkosazane inkulu le ndaba kunalezi ohlale 
uzizwa futhi kimina ayikho indaba engangayo.” 

“Kanti-ke mina ngibona sengathi ikhona enye indaba 
osuyikhohliwe, engaphezulu kwalena. Ngisho phela lena 
yokuthi wena ngabe ubulawe yinja ukuba bengingekho.” 

Ngezwa kuthi xhifi uma ngizwa leyo ndaba. Ngaqala manje 
ukuyibona into eyayishiwo oMike yokuthi amantombazane 
ayedelela. Nokho-ke ngazama ukuzenza ongayinakile indelelo 
leyo, ngaqhubeka. “Njengoba wazi-ke nkosazana ukuthi 
ngesiZulu indoda ayigwazwa ngomkhonto owodwa ngizocela 
ukuthi-ke njengoba nawe usungigwazile-ke ngowokuqala 
umkhonto wangisindiza enjeni ungiphinde phela ngowesibili 
ngokuba ungizwele kulesi sicelo sami ebesengike ngasibeka 
sokuba mina nawe sibe muntu munye, size sife silahlane.” 

“Kobe kade ushumayela mntanomuntu; phela nomfundisi 
ubuye ehle epulpiti. Kodwa-ke wena okwakho kuyadabukisa 

23 



kimina ngoba elakho ivangeli lowela emhlabathini onameva 
lapha kimina ngoba alisoze lamila,” kulandula le ntokazi. 

“Ukuba uyazi ukuthi ngikuthanda kangakanani ngabe 
awuyisho yonke le nto oyishoyo.” 

“Kanti-ke ngejwayele ukubona into uma ithanda enye.” 

“Usuke uyibonaphi kodwa nkosazane?” 

“Ngisuke ngibona le nja yakwethu ethanda kakhulu 
ukuluma abantu.” 

“Kanti udlala ngezindlebe zami. Futhi ukuba ikhona indlela 
yokukutshengisa ngabe ngiyakuvezela ngoba ngiyabona 
awuzwa kahle uma ngisho ngomlomo.” 

“Inja yakwethu-ke yona inayo indlela yokukhombisa 
njengoba nawe uzibonele-ke leyo ndlela.” 

Lapho-ke ngezwa kuthi angiqhume ukuthukuthela. Ngake 
ngathula kusaphele namagama ngaze ngezwa ngayo nje isithi, 
“Sengifikile-ke mina lapho ngiya khona. Uhambe kahleke 
ubhasobhe izinja lapho endleleni.” Yasho nangempela 
yangena komunye umuzi, yangishiya ngimile sengathi 
nginamathiselwe. 

Ngasuka lapho ngabheka ekhaya ngingathukuthele 
ngiqhuma. 

24 



5 


Kwabe sekuntambama ngenkathi sehlukana nale nkosazane. 
Sanele sehlukana ngahamba kancane ngilokhu ngide 
ngijeqeza ngemuva ngithi mhlawumbe ngizobuye ngiyibone 
le nkosazane isingibiza ithi angibuye ibidlala. Kwathi 
ngesikade kwaba ima ngiqala ukuthatha izinyawo. Nokho 
ngangingayekile ukucabanga ngoba ngangibona ukuthi 
oMike bazongokha ngenkulu insini lena lapho sengibaxoxela 
ngohambo lwami. Kwabe sekukhona nokuzisola ukuthi 
kodwa bengiyaphi. Nokho ngabuye ngaziduduza ngokuthi 
kodwa bekufanele ngihambe ngoba ngiyithanda ngempela le 
nkosazana futhi angizenzisi. 

Kwathi kuqala ukuhwelela ngangingena endlini yami. 
Ngacabanga ukuthi ngiye yini kuMike ngiyomxoxela 
ngohambo lwami noma ngizithulele nje aze azibuzele yena. 

25 



Yabuye yathi enye inhliziyo angihambe ngifike ngimkhohlise 
ngithi angiyitholanga intombi. Kwabuye kwacaca ukuthi lokho 
ngeke kungisize ngoba uMike uyothi angiphindele ngeSonto 
elilandelayo kanti mina angizimisele ukubuye ngiphindele 
kulo muntu owedelela kangaka. Ekugcineni ngabona 
kungcono ukuba ngivele ngikhulume iqiniso njengoba linjalo 
bese ngigcina ngokugcizelela ukuthi ngakho-ke ngigcinile 
ukukhulumisa into eyintombazane okwesikhashana ngiyobuye 
ngiwaqale sengithe ukukhula kunalokhu ngoba mhlawumbe 
ayobe engasedeleli kangaka futhi mhlawumbe nami ngiyobe 
sengincengela ukuthola umuzi, okwamanje ngisahoxa. 

Ngasuka lapho ngaqonda endlini kaMike. Ngangena 
endlini omdala elele eshaye amanhlakomuzi. Endlini lapha 
kwabe kubonakala ungena nje ukuthi ibinkulu intokozo ekade 
ikhona. Umlotha kagwayi wabe ugcwele izitsha zawo ezintathu. 
Wanele wangithi nhla nje uMike wayeseyidumele insini. 
Ngathi ngisaxakiwe ukuthi ngabe uhlekani ngase ngisheshe 
ngikhumbula ukuthi konje ngikhohlwe ukukhumula lezi 
zingubo engihambe ngizigqokile ngenkathi ngihlangabezana 
nokuhlaselwa yinja. 

“Hhawu Steve! Mngane wami, kade senilwa yini 
nezimbangi zale ntombi okade uye kuyona?” 

“Impela ngiyabona ukuthi leya nja yalaphaya 
iyangibangisa.” 

“Yinja kanti lena ekwenze kanjena? Ngikhohliwe phela 
ukukutshela ukuthi uma uya eKay uboqaphela izinja ngoba 
ungathi zilinyiwe khona.” 

“Kambe, yini yona le ndawo ibe nezinja kangaka?” 

“Kubangwa ukuthi inezintombi eziningi ezinhle. Ngakhoke 
abelungu bakhona babehlushwa izesheli namasoka 
ezintombi. Bagcina ngokuhlangana ukuba babhunge ukuthi 
kodwa bazoyenzenjani le nkinga. Base bevumelana ngokuba 
bafuye izinja ezinolaka.” 

“Baze bazihlupha-ke izintombi zakhona bazinciphisela 

26 



izesheli. Bheka ngoba thina bothina nje asinakuphinda 

silubeke olwethu unyawo khona; asinakudlala izinja kanje.” 

“We! Ngabe awuyifuni leyo ntombi.” 

“Ingani nakhu nje mina ngiyayithanda kodwa ngeke 
ngiphinde ngithwale ikhanda ngithi ngiyakhona.” 

“Uma ungayi kuyobe wenziwa esinye isizathu, hhayi esenja. 
Kambe mfan’omdala sesilokhu silibele izindaba zezinja sesize 
sakhohlwa ezisematheni, ngisho phela ezohambo lwakho 
silwane. Awungiphuthume kungaze kuhlwe ngoba uyesaba 
nokuhamba wedwa ebusuku.” 

“Wewu! Ntanga iyeke leyo. Kodwa akusenani ngoba 
angiseyuphinde ngiye laphaya,” kulandula mina. 

“Bengingababaza ungasabuyanga nenkulumo efana 
nalena; yini-ke ezokwenza ungabe usaphindela manje?” 

“Mina bengingazi ukuthi amantombazane lawa eyisa 
kangaka. Awaqhubi nentwala ngewisa kodwa ashaya igciwane 
ngale bhombu yempi.” 

“Hhayi mfana, musa ukuyiqala emsileni indaba ngoba 
uzosuke unqamuke singakafiki kuyona ngempela. Ngifuna 
ukuzwa kahle ukuthi wena ubutheni uze uhlangane naleyo 
ndelelo enkulu kangangoba usho.” 

“Wewu! Uthi intombi ike iyeswele into yokwedelela 
umuntu? Ngisho uyibuthile nje ungazange uthi vu ngiyabona 
ukuthi kungasuka esinamathambo; futhi ngisho into enkulu 
ukuyibuka, kwakudlula nje eceleni kwayo ngiyabona 
kungadalwa ukuba kuthathelwane izikhali.” 

“Umuntu uma ekulalele wena angafunga athi lukhulu 
alwenzile lo mntanomuntu kanti mhlawumbe wenze into 
ejwayelekile nje eyenziwa yizo zonke izintombi. Awuqale 
phela mfana ungilandise ukusuka nokuhlala kwale ndaba 
ungabe ulokhu ungigabisela ngamanoni nje ayo.” 

“Usho ukuthini manje uma uthi ukwedelelwa yintombi 
yikona okungamanoni endaba; awusho kanti ukuthi 
kungamathambo noma mhlawumbe uqonde ukuhlekisa 

27 



ngami, engabe uqala ukubona umuntu ehlulwa yintombi 
yini, futhi ukhumbule ukuthi inxeba alihlekwa,” sekusho 
mina ngokufutheka, ngizithukuthelisa yikhona sizoyiyeka le 
ndaba yentombi uMike engakayizwa. 

“Uqinisile impela yona iyahlekwa,” sekusho yena uMike 
ehleka kakhulu. 

Wathi lapho eqeda khona ukuhleka kwangicacela ukuthi 
akusizi lutho ukuzithukuthelisa ngoba nangu uMike akazi 
nokuthi lidumephi lapho ngithi ngiyamethusa. Ngathi 
ngivela ngangithi, “Lalela-ke ntanga ngikuxoxele ngohambo 
lwami. Ugeqe izindlebe-ke yikhona uzozwa kahle ngoba 
ngizokulandisa ukusuka nokuhlala kwale ndaba.” 

“Ngazi izinsizwa ezinjalo-ke mina,” sekunanela uMike 
ngaphambi kokuba azothe alindele mina ukuba ngiqale. 

Nangempela ngayiqala-ke indaba. Ngiyisusela emuva 
impela, ekwehlukaneni kwethu naye uMike. Ngathi lapho 
ngifika kweyenja wahleka waze wakhala izinyembezi uMike. 
Ngathi lapho ngiyiqeda khona indaba ngezwa uMike ethi, 
“Pho wena Steve usolani ngoba yonke into ihambe ngosiko 
lwayo nje?” 

“Bengingababaza ngike ngavunyelwa uwena Mike. Bengazi 
nje ukuthi wena uzosho njalo,” sekukhononda mina. 

“Ngale kokudlala nokuthi mhlawumbe ngithanda 
ukuphikisana nawe, akukho noluncane olonakele, kuhambe 
kahle kakhulu. Okufunekayo nje ukuba wena uphindele 
khona ngoMgqibelo noma ngeSonto uyoqhubeka lapho 
ugcine khona.” 

“Kuphindele bani? Mina? Hho! Awazi naSteve wena. 
Ngabe kusiniswa amahleza lapho.” 

“Musa ukuze usho yonke leyo nto ngoba uzophindela.” 

“Hhabe! Wena washo waqiniseka nje impela engathi 
uzomane ungibelethe noma ungifake induku uye ungingenise 
khona.” 

“Phela mina bengithi uyayithanda intombi bengingazi 

28 



ukuthi kanti awusayifuni. Bengisho kanjena nje ngoba 
ngingakaboni lutho oseluvele olungakuvimba ekubeni uye 
kule ntombi uma uyithanda.” 

“Usho ukuthi zonke lezi zinto ezenzekile azilutho?” 

“Phela ukwedelelwa yintombi yiwona mnotho wokweshela. 
Ngabe ukweshela kumbi ukuba umane ukhulume nje 
nentombazane bese nivumelana njalo, ningazange kenithi 
ukuqophisana ngamagama.” 

“Hhayi-ke ngiyaxolisa-ke mina ngoba anginakwedelelwa 
omunye umuntu ongelutho ozifanela nami nje. Enjalo nje futhi 
lo muntu ngazi kahle ukuthi ngingamhlula uma kungathiwa 
asilwe.” 

“Okunye futhi Steve ukhumbule ukuthi ukwedelela lokhu 
kwezintombi isona sikali ezikala ngaso uthando lwensizwa. 
Uma insizwa ingakwazi ukubhekana nokwedelelwa nentombi 
iyaye ibone nje ukuthi lo mfokazi ubevele engenaluthando 
lwayo kangako; kanti uma ungakunaki ukwedelela kwayo 
nayo iyaye izibonele nje ukuthi kukhulu okuqondwe yilo 
mfokazi ngayo.” 

“Hmm! Wazikhulumela-ke izintombi bo! Kufanele 
zisiyeke-ke lesi sikali sazo ngoba sizozenza zilahlekelwe 
okukhona ngokungekho uma sehluleka kanje.” 

“Ubona ngani ukuthi siyehluleka?” 

“Ingathi nakhu nje mina ngiyayithanda ngempela le 
ntombi angizenzisi kodwa ngizoyiyeka ngoba iyedelela.” 

“Ukuba uyithanda njengoba usho ubungeke uyiyeke.” 

“Kahle-ke Mike ngikubuze. Ingani nangu uJimmy 
weshela uZodwa izinyanga eziyisithupha kodwa wadlula 
wangamqoma?” 

“Phela akusho ukuthi uma uyilandele isikhathi eside 
nakanjani isizokuqoma njalo …” 

“Hhawu! Kanti ngingadelelwa umuntu unyaka wonke 
golokoqo abuye angangiqomi futhi? Impela amantombazane 
lawa awakhuluphali kulokhu kuzibusa kwawo okungaka 

29 



ngathi. Kodwa phela asuke emthola umuntu ngoba uyena 
oziyisayo. Thina bothina nje ayosithola ngosuku lokuqala 
kuphela angabuye asinuke.” 

“Kulungile phela uma nifuna ukuhlala niyizimpohlo. Mina 
bengithi ngikutshela into ezokusiza uma uyifuna ngempela 
leya ntombi. Impela ukuba ngiwuwena bengiyogcwala indlela 
ngoMgqibelo sengiphikelele khona.” 

Sonke lesi sikhathi ngangithi uMike uyadlala lapho ethi 
kufanele ngiphindele. Ngakho-ke wathi uma esesho kanje 
ngake ngangashesha ukumphendula, ngathula ngacabanga. 
Kuthe ngesikade ngamhloma umbuzo. “Uqinisile kodwa 
uma uthi angiphindele? Awudlali?” 

“Angisoze neze ngadlalela entweni efana nalena. Ngiqinise 
ngempela, angidlali nakancane uma ngithi phindela khona 
ngoMgqibelo,” kugcizelela uMike. 

“Kulungile-ke Mike uma usho njalo. Ngiyethemba ukuthi 
ngeke ngidukiswe wuwena mngane wami,” sekusho mina 
emva kokuthula isikhashana ngicabanga, seliqala nokubuya 
ithenjana lokuthi mhlawumbe leya ngilosi yomuntu ingagcina 
isingeyami. Lapho-ke ngasho ngayibona nangeso lengqondo 
maqede ngakhohlwa yikho konke ukwedelela kwayo 
engangikusho, uMgqibelo ngawubona usukude ukuba ufike 
ngiyozizwela khona entombini. 

Ngathi ngisathathekile yile micabango ngezwa sekukhala 
insimbi yehora leshumi nanye. Ngagxuma ngama ngezinyawo, 
ngavalelisa kuMike, ngamtshela ukuthi nangempela-ke 
ngiyoya entombini ngoMgqibelo kodwa ngiyodlula kuyena 
kuqala. 

Ngangena endlini yami ngakhumula izingubo nezicathulo 
ngakujikijela laphaya maqede ngaziphosa embhedeni khona 
kumnyama. Ngathi ngisabukeza kahle ngengqondo yonke 
into eyayenzeke ngalelo langa safika isiqhwaga esiwubuthongo 
sangiyekisa. 

30 



6 


Waphinde wafika uMgqibelo ongaliyo. Ngavuka ngithanda 
ukucobeka kodwa kwathi emva kokuba sengike ngasebenza 
umzimba wabuye walunga. Nganele ngawuqeda umsebenzi 
ngageza umzimba. Emva kwalokhu-ke ngazizwa sengilungele 
ukuya nomaphi. Ngaphinda ngakhetha izingubo zami 
zekhethelo. Ngathi ngingathatha yonke into engiyidingayo 
ngakhiya maqede ngaqonda kuMike ukuze ngithole ikapisi. 
Izibuko-ke zona ngathi ngiyobe ngonakele ngike ngaphinde 
ngazifaka. 

“Sengiphuma yona-ke inqina yami. Ngiyethemba-ke 
ukuthi ngeke ibe ngekamabuyaze,” sekusho mina kuMike 
emva kokuba sengithole yonke into engiyifunayo. 

“Kulungile Steve mfana, indlela emhlophe,” kusho 
uMike. 

“Awungihlomise phela ntanga ukuze ngisheshe 

31 



ngisikhonkobalise isitha lesi engiyobhekana naso. Nempi 
iqale ichelwe ngentelezi ngaphambi kokuba iphume. Ngisho 
intelezi yomlomo mfana. Amazwi engiyothi lapho ngiyihilela 
ngawo asheshe ayiqede inkani.” 

“Lapho-ke mfana ngibona kungcono ukuba ngikunike 
ihawu lokuvika ngoba iyona intombazane ezokhipha 
amazwi azosheshe aqede wena inkani uma ungenalo ihawu 
lokuwavikela.” 

“Nazo-ke mfana! Awunginike phela ugebhezi lolo lwehawu 
engabe linkone, noma ilunga noma linjani.” 

“Ihawu phela ikona ukuba ukhumbule ukuthi ukwedelela 
kwentombi yiwona mnotho wokweshela nokuthi isona sikali 
sothando. Uma ukhumbule lokho maqede wangakunaka 
ukwedelela kwentombi, uyobe uqedile ungethole.” 

“Ngiyabonga-ke mfana noma kade ngingalindele nje 
ukuthi kanti uzonginika ihawu elesinda kangaka; kodwa-ke 
ngiyowa ngivuka nalo ngize ngiqede ukulwa.” 

“Hamba manje Steve, kade sikhuluma uzoze ufike intombi 
isihambile. Ukhumbule phela ukuba ungayi ngaphambili 
komuzi, uqhamuke ngemuva lapho zingekho ngakhona izinja 
nalapho intombazane izosheshe ikubone khona uma isize 
endlini yayo.” 

“Sizobonana uma sengibuyile-ke ntanga,” ngisho ngithatha 
izinyawo. Emva kwalokho ngahamba masinyane ngoba 
nesikhathi sabe sesidlekile. Angibanga ngisadlula nasebandla 
ukuba ngiyothatha isibindi; kodwa phela sasingasekho 
nesidingo sokuthatha isibindi ngoba phela ngase ngiya 
okwesibili ngakho-ke sengifana nenkabi endala esiwazi kahle 
umchilo. 

Nangempela kwangisiza ukuhamba kwami masinya ngoba 
ngathi ngithi thushu emgwaqweni odlula ngemuva kwendlu 
ngangizithela kuyona intombazane iqhamuka endlini 
yabelungu yehlela kweyayo. Kwabe sengathi ngiyaphupha 
uma ngibona le nhlanhla engaka. Ngahamba ngaye ngancika 

32 



esangweni lelo elincane elingemuva okwakungenwa ngalo. 

“Kwenzenjani kuwena, wama esangweni sengathi 
ungumatshingelana nje?” kubuza lona leli phofukazi 
okwakusengathi selilihle kakhulu kunakuqala. Laqhubeka 
lathi, “Asimdingi umantshingelana ngoba sinayo inja 
okuyiwona iwenzayo lo msebenzi, futhi iwenza ngendlela 
encomekayo.” Angizange ngithande nokukodwa kukho konke 
eyayisikushilo le nkosazane, ikakhulukazi ngoba ngangazi 
ukuthi igcona mina ngoba ngangisanda kuhlaselwa inja. 

Nokho-ke ngabuye ngasheshe ngakhumbula amazwi 
kaMike ayengiyale ngawo ngenkathi sengihamba, ngase 
ngibuye ngixola, ngase ngithi ukushaya isikhwehlela isandla 
sokunxele sibambe ikapisi, esokunene ngibambe ngaso iduku 
engangizesula ngalo ebusweni maqede ngathi, “Kodwa 
nkosazane usungaze usho zonke lezi zinto eziningi kangaka 
mina ngingakasho nje nokuthi ‘Sawubona’ kodwa lokhu?” 

“Bengingakuvimbele ukuba ungibingelele ubuziyekele nje. 
Ingabe uze ufune ukungibingelela nje uma uwubani wena?” 

“Hhawu! Usho ukuthi awusangiboni yini nkosazane?” 
sekubuza mina ngishaywa nawuvalo lokuthi kungenzeka 
ukuba mhlawumbe inkosazane isikhohliwe nawukuthi 
sakhuluma sagcinaphi ngesonto elidlule. 

“Ngiyakubona. Angithi wena unguloya muntu 
engamsindisa enjeni? Ucabanga ukuthi khona sengigugile 
ngingakhohlwa masinyane kangaka?” 

“Pho kanti ubuqondeni uma ungibuza ukuthi 
ngingubani?” 

“Bengiqonde igama lakho,” sekuchaza le nkosazane. 

“Wo! Mina nginguSteve Hadebe.” 

“Kulungile-ke Steve yisho-ke okhala ngakho sikusize, 
uhambe kungaze kuqhamuke inja iwuvale lo mhlangano.” 

“Uyayithanda le nja yakwenu bo! Akupheli mzuzu 
ungazange uyiphathe,” sekusho mina ngezwi elalikhombisa 
ukungayenameli le nto. 

33 



“Habe! Konje ngiyakuthunuka uma ngikhuluma ngayo? 
Besengikhohliwe; futhi ngiyazidlalela nje ngoba ayikho 
kwakubakhona ihambe nabelungu ngemoto. Nokho-ke khuluma 
usho okufunayo ngoba mina sengijahe nokungena endlini 
kengithole ukugeza, kade kusile ngisebenza,” yasho nangempela 
yathi ukuthatha izinyawo le ntokazi nami ngaze ngabona ukuthi 
nakhu inyoni izoze iphume kade isisembizeni bo! 

“Kukhona ebengisafisa ukukuxoxa nawe nkosazane.” 

“Ngaze ngavelelwa bo! Kazi uzoxoxani nami.” 

“Umuntu omuhle njengawe akaze angazeswela izindaba 
angase axoxelwe zona,” kuzincengela mina. 

“Kulungile-ke ngilinde khona lapho ngizobuya.” 

Ngasala ngedwa ngacabanga. Angithandanga ukuqale 
ngijabule uma ngizwa intombi ingixoxisa kahle kanje ngoba 
ngeSonto eledlule ngathi ngiyakwenza lokho ngathola ukudumala 
lapho sengifumana ukuthi kanti intombazane ibingithukusele 
induku emqubeni. Kunalokho ngacabanga ihawu likaMike, 
ngadlula lapho ngacabanga ukuthi konje ngizoyiqala kanjani 
le ntombi. Ngase ngikhumbula ukuthi konje yona ingibuze 
igama lami, nami-ke ngabona sekuyilona nxeba engizoyingena 
ngalo lelo ukuba ngiyibuze igama. Udaba-ke lolu engangize 
ngalo lwaluzozingenela-ke nje ngenkathi sesixoxa nayo intombi. 
Kwaba ima ngibona nephutha elikhulu engangilenze ngesonto 
elidlule lokuba sixoxe nentombi size sehlukane ngingayibuzanga 
igama layo. Ngenhlanhla enkulu noMike akazange angibuze 
lona ngoba ukuba wayeke walibuza ngangiyomtshela ukuthi 
angilibuzanga bese engihleka kabi. Ngathi ngisephezu kwale 
micabango yami ngezwa sengembozwa yifu nje lamakha. Ngathi 
lapho ngiphakamisa amehlo ngakhangwa yiyo le ntokazi engize 
kuyona, isishintshile kodwa ingavunule kakhulu njengangeSonto 
eledlule. 

Kusobala ukuthi yangibona ukuthi ngithathekile engqondweni 
ngoba ngayizwa nje isithi, “Yini wathula kangaka engathi 
uyindoda ibalekelwe umkayo?” 

34 



“Impela ushaya khona emhlolweni ngoba nami ngifana 
ncimishi nendoda ebalekelwe ngumkayo ngoba isuke ingekho 
into esuke izovala ngayo isikhala sakhe.” 

“Pho wena unasikhala sini?” sekubuza yona ihamba, 
nami ngiyilandela eduze. Ngithe ngisathi ngiyayiphendula 
yangihloma omunye umbuzo, “Wangilandela, uyazi yini 
ukuthi ngiyaphi?” Yabuye yaqhubeka yathi, “Kodwa woza 
yikhona uzofike ungithengele uswidi ethilomu.” Ngingakunaki 
konke lokho eyayisikushilo ngibuyele endabeni yesikhala. 

“Konje ububuze ukuthi nginasikhala sini?” 

“Yebo bengibuza lokho; kodwa-ke noma ungabange 
usangiphendula nje akunalutho ngoba leyo mpendulo 
isiyeqelwe isikhathi.” 

“Ngisuke ngishaywe uvalo uma ngibucabanga ubukhulu 
balesi sikhala. Okwethusa kakhulu ukuthi lesi sikhala enginaso 
ngingasigcwalisa ngento eyodwa vo lapha emhlabeni. Leyo 
nto-ke uwena. Ngakho-ke uma ngingase ngilahlwe uwena 
mntanomuntu asisoze sagcwala nanini leso sikhala,” kuchaza 
mina ngephimbo losizi, 

“Kusho ukuthi uzohlupheka-ke ngoba nami awusoze 
wangithola nanini.” 

Emva kwala magama ngake ngathula ngisacabanga 
ukuthi ngizoqhubeka ngithini. Ngase ngisheshe ngikhumbula 
indaba yokubuza igama. “Uyazi phela nkosazane njalo uma 
ngikubona ngisuke ngijabule kakhulu ngize ngikhohlwe 
ngisho ukubuza igama lakho.” 

“Mina-ke nginguDolly Mkhize noma ngingazi ukuthi 
ungibuza igama nje uyiphoyisa yini.” 

“Yebo-ke Dolly. Laze lakufanela-ke leli gama lakho.” 

“Liyangifanela ngiligqokile yini?” 

“Akuzona izinto ezigqokwayo kuphela ezifanela umuntu. 
Nathi nawe njengoba sihamba nje sifanelana kabi yize 
engekho ogqoke omunye.” 

“Kanti sifanelene?” Yabuza le nkosazane maqede yama, 

35 



yabambelela okhalweni ngezandla zombili maqede yangisusa 
phansi ngehlo yaye yangikhipha okhakhayini nami ngaze 
ngazizwa sengishwabana yilelo lihlo. Yaqhubeka inkosazana 
yathatha izinyawo maqede yathi, “Into ngizwe abanye abantu 
esihlangane nabo bekhulumela phansi, angazi noma wena 
ubezwile yini, bethi, isikhwebu sidlala inkawu!” 

Ngathi ngisuka ngangithi, “Nenkawu ingaze idlale 
ngaso isikhwebu uma abantu bengasenzi lutho. Nokho-ke 
besingaxoxi ngezinkawu, mina bengisakwazisa ukuthi uma 
ngingathola wena nje nkosazane ayikho enye into engingabuye 
ngithi ngiyayifuna emhlabeni.” 

“Nami besengikuzwile lokho futhi ngasho nokuthi awusoze 
wangithola nanini. Ngakho-ke angazi ukuthi usabuyelelani 
kuleyo nto.” 

“Into wena kaGubhela bengithi uyadlala uma usho 
njalo ngoba angiboni ukuthi ungayenzelani into ebuhlungu 
kangaka; into engaba yisilonda esingapheli kimina. Isilonda 
engingaze ngife naso ngoba phela alikho elinye ikhubalo 
engingaselapha ngalo ngaphandle kwakho.” 

“Kulungile ngoba sesifikile esitolo ngizokuthengela mina 
umuthi wezilonda lowo owufunayo,” isho ihleka kakhulu, 
ingazi nokuthi lidumephi phezu kwakho konke ukuzikhalela 
kwami ngiyincenga. 

Nangempela sanele sangena esitolo saphoqeka ukuba 
kesiyiyeke inkulumo yethu sithenge.Yathenga-ke inkosazane 
lena izintwana ezincane nje ezingena emakhukhwini. Yathi 
ingaqeda ukuthenga yabe isiphendukela kimina isithi, 
“Awungithengele uswidi phela Steve.” 

Kwabe isho entshweni kimina wansondo sengithole 
ithutshana elinjalo. Phela ngangiye ngizwe bethi kusheshe 
kulunge uma ungumuntu ongelona iqonqela. Ngakho-ke 
nami kwangithokozisa ukuthola ithuba lokuziveza ukuthi 
nginomusa nokuthi nginemali eningi. Nangempela-ke 
ngafaka izandla emakhukhwini ngathi ayizikhombele yona 

36 



inhlobo eyithandayo. Nangempela-ke yawukhomba. Ngezwa 
kuthi cosololo sengiyibona iphethe into ethengwe yimina. 

Sathi lapho sesiyophuma ngomnyango ethilomu yase 
ithi kimina, “Uxolo kancane Steve, cishe ngakhohlwa,” isho 
iphendukela kumdayisi ithi, “Ngingawuthola nje umuthi 
wezilonda?” Lapho-ke ngavele ngabona ukuthi igcona mina 
nje ngoba yayazi kahle ukuthi kusethilomu lapha kudayisa 
ukudla, hhayi imithi yezilonda. Emva kwalokho-ke saphuma 
sahamba sitenda njengakuqala. Obukayo wayengeke 
akhohlwe abantu asebeyohlukaniswa wukufa. 

Ngathi lapho ngisacabanga ukuqhubeka lapho sigcine 
khona, yaqala kuqala inkosazane lena yathi, “Ngoba 
ngiyabona ukuthi le ndaba yethu izoba yindeyinde ukufa 
kwechwane kuzodingeka ngiyiqede isamila nje ingaze ikhule. 
Uyabona-ke Steve le nto oyizamayo ayisoze yaphumelela 
nanini ngoba mina nginesoka lami engithandana nalo futhi 
angikayitholi into ezosehlukanisa. Le nto-ke esengiyikhulumile 
angizubuye ngichezuke kuyona. Ngiyethemba-ke ukuthi 
nawe awusezubuye uzihluphe ngami. Uma-ke unendlela 
usungaqhubeka-ke uzihambele ngoba impela ayisekho enye 
into esizobuye siyikhulume nawe.” UDolly usho yonke le nto 
nje sesimile manje. Ngithi noma ngithi ngiyambheka ebusweni 
ngibufice sebujikile, kungikhanyele ukuthi akukho nokuncane 
ukudlala kule nto ayishoyo. 

Ngathi ngisamangele kanjalo ngamuzwa uDolly esethi, 
“Uhambe kahle-ke Steve, ngibongile noswidi ongithengele 
wona,” washo nangempela wathatha izinyawo engishiya 
ngikhexile. Ngasuka lapho ngalandela ngingafuni ukuba 
kungiphinde okwangeSonto eledlule. 

“Kodwa Dolly yini lena osuyenza manje? Kusho ukuthike 
kuzodingeka ukuba ngife ngoba ayikho into engingathi 
ngisayiphilela uma sengehlulekile ukuthola wena Dolly. 
Impela ithemba alibulali, ngezimanga ebesengizibonile 
ngeso lengqondo ngithi siyozenza nawe Dolly. Nezindawo 

37 



engangithi siyozihamba nawe Khabazela omuhle. Impela 
Dolly ukwehlulwa kwami uwena kusho kona ukuthi umhlaba 
ungehlule.” 

Ngikhuluma la magama nje izwi seliyadlekezela usungathi 
sengizomane ngiphihlike ngikhale. NoDolly wathi lapho 
esengibona sengikulesi simo wama, waphenduka weza kimi 
nami ngaze ngethemba. Aphinde aqale futhi akhulume, 
“Uyabona Steve mina ngiyakudabukela impela ngoba noma 
ngabe ngiyathanda ukukuzwela anginayo nencane indlela 
ngoba isoka lami uTom alilungile neze, mhlawumbe nje nawe 
uke umuzwe ngendaba uTom.” 

Ngalandula ngathi angikaze ngizwe lutho ngalo muntu 
owuTom, ngisho nangempela ngiqinisile. Waqhubeka 
uDolly wathi, “Uyabona-ke Steve, uTom lona wangidonsa 
ngendlebe wathi uma eke wezwa nje ukuthi kukhona omunye 
umuntu engithandana naye uyongibulala ngezandla mina 
nalowo muntu engiyobe ngithandana naye. Ngakho-ke Steve 
uxole impela udlulele kwabanye abangcono kunami ngoba 
angithandi neze ukukufaka entweni enjengalena esengiyishilo. 
Ngiyethemba-ke ukuthi ungizwa kahle ukuthi ngithini.” 

Ngathi lapho sengimlalele kahle uDolly ngezwa ukuthi 
nakuyena izwi selithanda ukujika. Ngathi noma ngimbheka 
emehlweni ngabona sengathi sezigcwele amehlo. Nami 
ngaphendula ngezwi lami elabe seligcwele olukhulu usizi lolu 
olungaphezu ngisho kolwendodana yolahleko ngathi, “Kanti-ke 
Dolly ungazihluphi ngami. Uma unokungizwela vele ungisize 
nje ungizwele noma sekungenzekani emva kwalokho ngeke 
ngisabanandaba mina. Inkani nje uma ngithole wena Dolly. 
Okwesibili ngingathi ngiphilelani uma ngingakutholile wena 
Dolly; khona uma sengifile ngingathi ngenzani emhlabeni, 
kanti uma ngingafa ngenxa yakho, ngingafa inhliziyo 
imhlophe ngoba ngingabe ngiyifezile inhloso yami. Ngakhoke 
ngiyethemba kuyakukhanyela ukuthi uma unokungisiza 
ungangizwela nje ungakunaki konke okunye okusemaceleni. 

38 



Okwesibili ngineqiniso lokuthi uma usungowami nami 
sengingowakho ngiyokwenza konke okusemandleni ami 
ukuba ngivikele wena nami kukho konke okubi okuyobe 
kuzama ukusiphazamisa. Ngakho-ke Dolly siza ucabangele 
le mpabanga eyimina kodwa engaba yisicebi jikelele uma nje 
ingathola wena mntakaGubhela.” 

Emva kwala magama kwathula kwathi cwaka akwakhuluma 
muntu. Mina ngangigqolozele uDolly ebusweni ngimlindele 
ukuba akhulume yena ebambelele esihlathini abheke phansi. 
Kwathi ngesikade waphefumula uDolly wathi, “Yebo Steve 
ngiyakuzwa uyakhuluma, kodwa nami kungengisize ukuba 
ngiyithathele phezulu le nto oyishoyo. Ngakho-ke uzoke unginike 
ithuba lokuba ke ngiyicabange kahle le nto.” 

“Kulungile Khabazela omuhle, ngibonga kona lokho 
okushoyo ngoba kungamafutha agcoba inhliziyo yami lena 
esimanxebanxeba ngawe. Engathi lokho ozokucabanga kungaba 
yilona ikhubalo elizongelapha, kube yiyona nqola engizoyigibela 
ingisuse eGibhithe ingiholele eKhenani izwe loju nobisi, izwe 
eligcwele intokozo. Uhambe kahle-ke Dolly uze uphephe 
nasezingozini size sibuye sibonane ngizwe ukuthi usucabange 
wagcinaphi na.” Ngawasho la mazwi sesehlukana ngoba uDolly 
wabe esefikile kwamlungu wakhe. 

“Kulungile Steve,” sekusho yena uDolly enyusa izitebhisi 
eyongena endlini yakhe. 

Ngasuka lapho ngahamba masinya. Ngangingajabule 
nje kwakuthi angindize. Nakhu phela wayeqala uDolly 
ukuba angishiye nezwi elisile ngaphambi kokuba sehlukane. 
Ngangihambe ngigxuma ubala endleleni ngizibongela. 
Ngangijahe ukufika ngixoxele uMike ngohambo lwami 
engangilubona luthembisa kunezinye izinsuku. Ngaqala 
nokubona ukusebenza kwezeluleko zikaMike nobumnandi 
bokweshela ngabuzwa kahle. Ngabona nokuthi kanti 
ngangiziphuthisele ngento emnandi kangaka. Ngambonga 
ngenhliziyo noMike lona owangicinelela ukuba ngiphindele 

39 



kuDolly yize mina ngokwami ngabe ngingasazimisele. 

Ngangijabule kangangokuba angizange ngiyizwe nendlela. 
Ngathi ngithuka nje ngangiqhamukela endlini yami. 
Angizange ngingene nasendlini. Ngamane ngadlula ngehubo 
ngaphikelela kuMike ukuba ngiyomxoxela ngohambo 
lwami kusashisa nje. Ngafika endlini yakhe lapho kuqala 
ukuhwelela. Ngathi ngiseza ngabona kukhanya endlini yakhe 
kwabe sekuyangicacela-ke ukuthi naye uMike usebuyile 
ekuhambeni. 

40 



7 


“Kunjani Mike? Usulele yini, wagebisa ikhanda?” kubuza 
mina ngingena emnyango. 

“Lutho ntanga. Ngingalala kanjani lokhu phela ngilindile 
kuhle kwezintombi ezilishumi zaseMbhalweni.” 

“Phela ungalala nje ngoba ubuthongo abuyalezi ukuthi 
sebuseduze, uzwa ngabo nje sebukudumela; kusho ukuthi 
buyigwala.” 

“Usho ukuthi wena awuvumelani nalaba ongabezwa 
bethi, ‘Ngathi ngisahleli kwafika isiqhwaga esiwubuthongo 
sangishaya phansi’?” 

“Impela ngiyabaphikisa. Singathi uyisiqhwaga sani uma 
kungabe ilokhu kwasa nje wena uhlabana ngokuzuma?” 

“Ayi Steve, asiyiyeka le ndaba yobuthongo kungaze kuse 
uma siphike nayo. Ake sixoxe eyohambo lwakho, nakhu ufika 
wenamile.” 

41 



“Uzwe ngithini uze uthi ngenamile nje?” 

“Ngisho ngoba phela selokhu ufikile nje izihlathi zejwayele 
ngasezindlebeni.” 

“Impela ngiyabona ukuthi kanti ngeneme ngoba nakhu 
sekubonwa ngisho nayizwe imbala kuhle komuntu engenwe 
yivangeli yena okungavumi ukuba athule nalo nje kube 
yisifuba sakhe.” 

“Ikuvumile yini intombi Steve? Veza ucu silubone. Akusizi 
ukufihla ngoba into efihliwe isuke iziveze yona kuhle kotshwala 
bona obungenqeni ukuziveza ukuthi kade ubuphuza.” 

Nangempela-ke ngamxoxela uMike lonke uhambo lwami. 
Ngathi lapho ngiqeda khona ngamuzwa egquma kancane 
maqede wathi, “Kanti nawe Steve awumncinyane embusweni 
wamasoka.” 

“Usuyabhuqa-ke wena,” sekukhononda mina. 

“Uthe ithe isazocabanga. Sezihubela sakusha-ke ntanga 
uma sekuphuma lelo gama.” 

“Ukushiso yini lokho?” 

“Hhabe, awazi yini ukuthi lelo gama liphuma ngoba 
usuyihlabe khona impela esikhonkosini? Phela uma intombi 
ingakufuni ngeke ibe ilokhu icabanga ukuthi izokwenzenjani. 
Imane ikutshele nje ukuthi hhayi mfowethu ucu aluhlangani, 
dlulela phambili; kanti uma ithi isazocabanga kusho ukuthi 
usunayo nawe indawana enhliziyweni yayo, sekuhlupha nje 
ukuthi kukhona esinye isithiyo esikhona, okuyisona-ke esuke 
isazosicabangela ukuthi izosenzenjani. Njengoba nakuwena 
isithiyo ileli soka layo le ntombi elithembisa ukubulala abantu 
ngezandla engabe linguGoliyathi yini; kepha naye laze 
lamnqoba ilengisi.” 

“Okusho ukuthi kanti kusangenzeka ithi noma isithe 
isazocabanga ibuye ingakuqomi uma ingalitholi icebo 
ezogudlula ngalo isithiyo leso esikhona?” 

“Impela kunjalo,” sekuvuma uSteve enqekuzisa 
nekhanda. 

42 



“Awusho-ke Mike, njengakumina-ke nje ngizofike ngithini 
uma sesihlangana kusasa noDolly njengoba ngizophindela 
kuyena nje kusasa?” 

“Usuzofike ubuze phela ukuthi njengoba nehlukane esaya 
kocabanga usebone ukuthi kufanele enzenjani-ke. Uyozwa 
kuyena-ke ukuthi izinto ziyakulungela yini noma azilungi.” 

“Ngiyezwa wethu; kodwa kuyobe ngife olwembiza uma 
eke wangangivuma uDolly ngimthanda kangaka.” 

“Kodwa uma engase akuvume ungenzenjani?” 

“Ngingafika sengilithwele ekhanda ibhodlela, sithokoze 
ubusuku bonke sihalalisela impumelelo yami.” 

“Asiyeke ukuzethembisa kakhulu iqiniso lingakaveli obala.” 

“Lisho uliphinde lelo. Kazi ngingenzenjani uma ngingase 
ngifike intombi ingitshele ukuthi ucu aluhlangani.” 

“Phela Steve uma sekukuleli zinga sekudingeka ugadla 
ngeqiniso ubuye ugadle nangamanga uma ubona ukuthi 
iqiniso aliphumeleli uma lihamba lodwa. Kufuneka uye 
khona usumbokombili ngempela.” 

“Ngingaqamba athini-ke mina?” 

“Phela kungaya ngenkulumo yenu leyo eningabe 
niyixoxa.” 

“Ake sithi-ke uma ngifika ithi intombi isicabange yabona 
ukuthi ngeke siqomane ngoba kukhona leli soka layo 
elathembisa ukuphuma kwezidumbu uma kuke kwenzeka 
leyo nto; imaphi-ke amanga engingawaqamba lapho?” 

“Ungabona nje nawe lawo ongasheshe uwathole eduze 
kodwa phela kube azwakalayo azoyenza nayo intombazane 
ibone ukuthi uqinisile.” 

“Njengokuthini nje?” 

“Uma uthanda ungayikhohlisa uthi izonele ikuthande nje 
bese nisuka nayo niye kwenye indawo lapho lingeke lazi khona 
lelo sokana layo; noma uyitshele ukuthi wena awulesabi lelo 
sokana layo noma uthi uzolibophisa ngamaphoyisa. Kuningi 
nje ongakusho okungenza intombi ikubone njengomkhululi 

43 



ozoyikhipha ebugqilini; izizwe nayo isigqoke insimbi nje 
engazi ukuthi iyithathaphi, isokana lelo ilibone selifana 
nentuthwane.” 

“Ngiyezwa njengoba usho kodwa angisho ukuthi ilula le 
nto uma usuyenza. Nokho-ke umuntu uyoyenza ahluleke 
ezamile kunokwesabela kude.” 

Saxoxa noMike kwaze kwaba sebusuku impela. Waze 
wangiphelekezela sengiphindela endlini yami wangibeka 
endleleni. Ngangingasenayo inhliziyo yokuba ngidle. Ngathi 
ngingaqeda ukukhumula ngaziphonsa embhedeni, ngalindela 
sona isiqhwagambumbulu esiwubuthongo ukuba singizume 
singishaye phansi. 

Nangempela angazanga ukuthi bafika nini ubuthongo. 
Ngaphaphama ngakusasa nje sengihlatshwa imisebe yelanga. 
Kwaba ima ngibona nokuthi kanti ngilale ngingavalile 
emnyango. Kwasho kona-ke ukuthi selubuye lwafika 
olunye usuku olungaliyo lokuba ngiphindele entombini 
njengokugiya. Ngalolo suku angibanga ngisadlula kuMike 
ngoba sabe sesibonanile ngayizolo wangicebisa kahle 
ngakho konke engingase ngihlangane nakho. Nokokugqoka 
kwakungakimina konke. Ngaphinda ngahamba ngaso isikhathi 
sami esejwayelekile esasiyaye senze ukuba ngifike uDolly 
esezoqeda ukusebenza futhi engakathathwa nayizindlela 
zakhe. Ngalolu suku ngathi ngisesendleleni ngafikelwa 
umcabango owawungakaze ungifikele ngaphambili; 
umcabango wokuthi ngingenzenjani uma ngingase ngithi 
ngiyafika ngizithele kulo isoka likaDolly noma lona lizithele 
kimina. Impela lo mcabango wathanda ukungihlupha ngoba 
kwakungekho ngisho insingo yokushefa yodwa le ekhukhwini 
ukuba nami ngikwazi ukuzivikela uma ngihlaselwa. 

Nokho-ke ngabuye ngaziduduza ngokuthi sekuyozikhanyela 
khona phambili ukuthi kwenzekani. Impela lo mcabango wenza 
ukuba ngize ngithi ngifika phambili negazi labe selidangele. 
Kanti ngabe ngizihlupha ngobala nje ngoba ngathi ngifika 

44 



khona ngangizwa ukuthi uDolly akekho usheshe waphuma 
maqede zaya. Ngaphindela emuva ngidumele ngibona 
nje ukuthi uyophinde ushaye nini uMgqibelo ngizobona 
uDolly. Ngafika ekhaya kusesemini ngamtshela uMike ukuthi 
ngihambe inqina kaMabuyaze. Ingxenye esele yalolo lusuku 
sahamba saya koyiqedela eChibini lapho saze sabuya khona 
ngoba sesizolala. 

45 



8 


Lelo sonto ladonsisa okwenyanga futhi nayo uma izobhansa. 
Kwathi ngingasazi wafika uMgqibelo owawuzifanela neminye 
nje kwabanye kodwa kimina wabe ubaluleke kabi. Ngathi 
ngingacupha kahle yonke into ngosiko lwayo ngashona 
kuMike sengiyomtshela ukuthi sengiyahamba. 

Naye akabange esangibambezela ngoba sasesike sabonisana 
yonke into ngaphambili, ngamhla ngiphuma inqina 
kamabuyaze. Ngahamba ngaso isikhathi sami esejwayelekile 
futhi ngangingenaluvalo ngoba ngangazi ukuthi ngoMgqibelo 
akasheshi uDolly ukuwuqeda umsebenzi. 

Ngangingasazihluphi nakancane ngokudlula eChibini 
ngiyothatha isibindi uma ngiya kuDolly ngoba ngabe 
sengiyinkabi endala esilazi kahle ijoka. Ngangizihambela kahle 
nje kungekho nomncane umcabango ongihluphayo. Lunye 
kuphela uvalo enganginalo lokuthi kazi izozala nkomoni. 

46 



Ingqondo yami yayiphambili kangangokuba angizangengiyizwe 
ngisho nendlela. Ngathi ngethuka ngangidonsela 
khona endlini kaDolly. Nganele ngaweqa nje umgwaqo ngama 
esangweni lelo elincane elalingemuva komuzi ngakhipha iduku 
ngazesula izithukuthuku nokho amehlo ngilokhu ngiwagxilisa 
ngenhla kwami lapho kwakungase kuqhamuke ngakhona 
uDolly uma eseze endlini yakhe kumbe ezokweneka izingubo 
ocingweni. 

Ngama lapho ngaze ngaphola, nemilenze yaze yakhathala 
ngabheka indawo lapho ngangingase ngihlale khona kodwa 
ngaphazanyiswa ukubona ukuthi uma ngihlezi ngizosuke 
ngingakwazi ukuyibona intombi ngenkathi ishaluza ebaleni; 
okunye futhi kwaba wukuthi izingubo engangizigqokile 
zazingavumelani nokuhlala phansi. Angazi ukuthi lokho 
kukhathazwa ukuba kwaphela nini. Engikukhumbulayo 
nje ukuthi ngathi lapho ngiphakamisa amehlo emuva 
kokuba kade ngibheka indawo yokuhlala ngakhangwa uye 
uDolly esemile nje engibuka. Lapho-ke ngezwa inhliziyo 
igxumagxuma sengathi izobhodloza lapha esifubeni ngenziwa 
uvalo luxubene nenjabulo. 

Ngathi ngisathathekile kanjalo ngisacupha namazwi 
obungcweti engizombingelela ngawo uDolly ngamuzwa 
esethi, “Sawubona Steve! Uwiseni lapho lena eyigugu 
kangaka?” 

“Yebo, sawubona Dolly. Usho ngani ukuthi kukhona into 
eyigugu engiyiwisile?” 

“Ngisho ngoba phela unele wabona mina wabe usuyayeka 
ukuyibheka; okusho ukuthi awufuni ngiyibone.” 

“Kanti-ke akukho lutho engiluwisile futhi mina anginalo 
elinye igugu ngaphandle kwakho. Noma ngabe ibikhona-ke 
into ewile bengizonele ngibone wena nje ngikhohlwe yiyona 
ngizibukele wena.” 

“Ngabe kungcono ukuba uwise imali ngoba ubuzothi 
usalibele ukubukana nami, engabe uzongithenga yini, ngibe 

47 



ngizicoshela yona mina sihlupheki.” 

“Kodwa mina ngihlupheka ngaphezulu kwakho. Kepha 
kukhona isimanga sokuthi uma wena nami singavumelana 
ukuba sibe muntu munye kungaba yingamhla sivalelisile 
ekuhluphekeni ngoba omunye angasiza omunye ekuqedeni 
usizi lwakhe, nomunye enze njalo. Ekugcineni singaba 
yizikhumkane, hhayi ngokwenyama kuphela kodwa 
nangokomphefumulo.” Emva kwala magama ngake ngama 
ngagwinya amathe ngenzela nokuba ake azike kahle 
nasengqondweni kaDolly ngaphambi kokuba ngiqhubeke. 
Ngalolu suku ngangingazimisele nakancane ukuba ngize 
ngiphindele ekhaya singayiphethanga indaba yethu noDolly. 
Yingakho-ke nje ngasheshe ngayifaka. 

Ngiyabona ukuthi la mazwi amhlaba umxhwele uDolly 
ngoba ngathi ngimuzwa wayehleka kakhulu maqede wathi, 
“Kahle phela ukungishumayeza. Uzwe ngithi angisayi yini 
esontweni?” esho eqhubeka nokuhleka. 

“Phela abantu abashumayezwayo abayizoni,” kuchaza 
mina. “Pho-ke mina ngiyisoni ngoba uyangilinga; ayisekho 
enye into engiyicabangayo ngaphandle kwakho futhi uma 
isifiso sami, sokuba mina nawe sibe yizithandani, singase 
singafezeki mhlawumbe ngingazibulala nokuzibulala; uma 
kunjalo-ke ngingaye-ka kanjani-ke ukuthi uyisoni?” 

Ngalesi sikhathi amagama ayeseziphumela nje kimina, 
ngingasawacabangi nakuwacabanga ngoba ngabe sengifuna 
kwehlukane inhloko nesixhanti kimina noDolly. Esikhundleni 
sokuba angiphendule uDolly wamane nje wangokha ngensini 
ngaze ngaqala ukwethuka manje ukuthi kanti ngilengani 
noma ngitheni ngoba mina ngangingakasoli lutho emazwini 
ami. 

“Pho manje Dolly uhlekani?” kubuza mina. 

“Into kukhona into engiyicabangayo.” 

“Usho ukuthi sonke lesi sikhathi ngikhuluma wena 
ubungalalele ubucabanga?” 

48 



“Into ngiyasola sengathi ngenkathi ngiqhamuka kade 
usangigqabela wanele wangibona wethuka sawa isigqabo 
sakho; yingakho-ke kade ungasaqhubeki nokusibheka 
ngenkathi ubona mina.” 

“Hhawu! Usacabanga leyo nto ekade idlulile? Kodwa 
phela nazo izigqabo ngingazisebenzisa uma nje zizongisiza 
ekutholeni wena Dolly. Ngizimisele ukwenza noma yini 
eyongisiza ekubeni ngizuze wena,” sekusho mina ngibuyisela 
indaba endaweni yayo lapho uDolly ayeseyigudlule khona 
ngoba esebona ukuthi sengimmise kabi angisamnike thuba. 
Ngenhlanhla yakhe-ke naye okaGubhela washeshe wayithola 
indlela yokungigwema ngoba ngathi ngimuzwa wayethi, 
“Hhabe! Konje selokhu ngiqede ukusebenza angikayi ngisho 
nokuyogeza, sengilibele ukuphazamisa abazibhekela izinto 
zabo. Ngizobuye ngikubone Steve uma ngiphume endlini 
ungakahambi,” washo maqede wangishiya ngikhexile 
ngimbuka eyoshona endlini yakhe. 

Nokho-ke angisalanga ngedwa; ngasala nayo imicabango 
yami njengokwejwayelekile. Ngathi lapho ngibukeza ingxoxo 
yethu yangalelo langa kwangicacela ukuthi selokhu ngifikile 
ngiyavutha bhe, uDolly lona ngimhilela njalo ngamazwi naye 
aze azisize ngokunele abone ukuthi sengimmise kabi abeseqala 
enye indaba eseceleni engaphathelene nalena ebesixoxa ngayo. 
Ngalibala ukubukeza lokho ngaze ngakhohlwa ukucupha 
amazwi aqinile engizohilela ngawo uDolly uma esefika. 

Ngahlala ngilindele ngaze ngadinwa, ngaze ngaxakeka 
manje ukuthi kanti uDolly ubeqondisani ngenkathi ethi, ‘ 
… uma ngiphume endlini ungakahambi’. Kwathi ngesikade 
waqhamuka uDolly eseshaya kancane, usungathi akaseyena 
umuntu, kodwa impahla nje ephuma ebhokisini emva 
kokuba kade iyothengwa esitolo. Wathi lapho esondela khona, 
engimboza ngefu lamakha kwangikhanyela ukuthi noma 
ngabe benginawo amazwana ebengiwacuphile bengizonele 
ngimbone uDolly esenje ancibilike onke lawo mazwana 

49 



ngiwakhohlwe. 

“Uma usunje ingqondo yami isuke ime nje ngingabe ngisazi 
ukuthi ngizokuqala ngaphi, kuhle kwepuleti lokudla okumnandi 
lona oyaye ungazi ukuthi uzoliqala ngaphi,” sekuqala mina. 

“Elokubi lona uyaye ubone ngani ukuthi uzoliqala 
ngaphi?” 

“Kulula kwelokubi ngoba uma ngibeka uphuthu namaqatha 
enyama ngaphezulu ungavele uzicoshele amaqatha lawo bese 
uyeka uma ungalambile; kanti uma ngibeka isitshulu senyama 
ungaxakeka ukuthi uzoqala ngaphi ngoba kumnandi ndawo 
zonke.” 

Sixoxa kanjena nje sesiyahamba sibambe yona indlela eya 
esitolo. Sasishaya kancane futhi sikhulumela phansi. Esihlangana 
nabo babesibuka ngalelo liso lomuntu ogibele ibhayisekile uma 
ebuka imoto esanda kumthela ngezintuli. “Asiyeke manje Dolly 
ukuxoxa ngokudla nesihlangana naye uzoze abone ukuthi 
siyizidlakudla. Asixoxe lokhu engiwele izigodi nezigojana 
ngoba ngikuzele lapha. Kuyiqiniso elingenakuphikwa ukuthi 
sekuphele izinsuku eziningi ngigqigqa le ndlela eza lapha, 
ngifike ngilokhu ngisho into eyodwa. Ngaphambi kokuba 
abantu bangibone ngiyisilima ngalesi senzo, nangaphambi 
kokuba ngibe nesicefe kuwena ngizocela ukuba ungivumele 
ukuba le mbenge yethu nawe siyiphethe namhlanje.” Emva 
kwala magama ngake ngathula ngenzela ukuba la mazwi ami 
ake azike engqondweni kaDolly. Ngabuye ngaqhubeka ngathi, 
“Mhla sigcina ukubonana nawe wangethembisa ukuthi usaya 
kocabanga. Okusho ukuthi-ke njengoba sekudlule izinsuku 
eziningi kangaka wayisho leyo nto, kumanje nje sewacabanga 
kahle impela wasikhipha nesinqumo sakho wasibeka eceleni. 
Ngakho-ke Dolly othandekayo besengicela-ke ukuzwa noma 
icala liyangilahla noma liyangithetha yini,” ngasho maqede 
ngamvimbela uDolly endleleni, ngamgqolozela ezinhlamvini 
zamehlo. Kwake kwathula kwathi cwaka sijamelene. Waze 
wajika uDolly wabheka phansi kodwa wangakhuluma. 

50 



Emva kwalokho kuthula ngaqhubeka ngathi, “Ngisaphinda 
futhi Dolly ngithi ngicela ukuzwa isinqumo sale ndaba 
ebesiyibonisana nawe sonke lesi sikhathi.” 

“Impela ngiyadabuka nami ukusho ukuthi nami 
bandla ayikho into engingayenza njengoba ngakutshela-ke 
ngoTom.” 

“Hhawu! Kodwa Dolly uwakhiphelani lawo mazwi afana 
nenkemba engidabula enhliziyweni?” 

“Hhawu! Kodwa Nkosi yami uthi angenzenjani-ke manje.” 
Kuzikhalela yena uDolly zigcwala amehlo. 

“Impela kuthiwa ithemba alibulali kodwa ngiyabona 
ukuthi ngizoba owokuqala elizombulala. Nganginethemba 
elikhulu kabi lokuthi wena nami siyogcina simuntu munye 
kodwa namuhla ngife olwembiza,” sekusho mina ngalelo 
lizwi lami elidlekezelayo. Emva kwalokho kwathula kwathi 
cwaka mina ngijamele uDolly, yena egqolozele umhlabathi. 
Lokho kuthula kwaze kwaqedwa yimina ngalo iphimbo lami 
losizi, “Okusho ukuthi wena Dolly uyangithanda, uxakwa 
into eyodwa nje kuphela uTom, ukuthi uzomenzenjani?” 

“Yebo Steve, kunjalo kodwa …” 

“Ungabe usaqhubeka mntakaMkhize. Xhawula lapha 
ngibonge lawo mazwi akho engiyohlale ngiwezwa njalo 
enkenteza lapha ezindlebeni,” kusho mina ngimephula ulimi 
uDolly ngelula nesandla sami sokunene, esokunxele sona 
ngabamba ngaso ingalo kaDolly ngayisondeza kweyami 
zaze zaxhawulana izandla zethu zokunene. Angibange 
ngisasidedela esikaDolly isandla, ngasibamba njalo. Lowo 
mzuzu wabamnandi kimina ngaphezu kwabo bonke 
oKhisimuzi esengake ngabadla behlanganisiwe. Ngaze 
ngaphumisela kuDolly ngathi, “Ngisho sengingafa manje 
ayikho into engingabe ngisathi ngiyayikhalela emhlabeni 
ngoba sengikutholile wena Dolly, usungowami nami 
ngingowakho. Angithi kunjalo Dolly mntakwethu?” 

“Yebo kunjalo Steve, kodwa …” 

51 



“Ungixolele ngokukwephula ulimi; into uma ukhuluma 
kanje ngisuke ngijabule kakhulu kungabe kusavuma ukuba 
ngithule,” sekusho mina ngimvimbela uDolly, ukuba 
angaqhubeki nale nkulumo yakhe eyandulelwa u‘kodwa’ 
ngoba hleze ingiphazamise entokozweni yami. 

“Awunginike intwana encane phela Dolly ezoba ubufakazi 
bokuthi ngempela uyavuma ukuba ngowami.” 

“Ungixolele bandla Stevew ngoba angiphethe lutho.” 

“Usho ukuthi awuphethe ngisho iduku lodwa leli?” 

“Phela iduku ilona engizesula ngalo nami.” 

“Nginike lona-ke ngoba alisabalele ilanga manje futhi 
ngeke usajuluka.” 

“Kulungile-ke. Mina-ke,” esho enginika iduku 
elingqangqazelayo elabe limhlophe qwa linemibala eluhlaza 
okwesibhakabhaka. Nganele ngalemukela nje langithi thanqa 
ngamakha engingazanga ukuthi labe liwathathephi ngoba 
ngathi lapho ngilibheka ngafumana ukuthi azikapheli izinsuku 
ezimbili lithengiwe esitolo futhi alikaze lisebenze. 

Emva kwalokho-ke ngabonga nganconcoza kuDolly 
ngayesengenzele khona, sabuye-ke satenda kancane sixoxa 
ezethu ngamazwi aphansi okwakuthi nodlulayo angezwa 
ukuthi sithini. Abantu babesibuka ngokuseba engathi 
sizobabuza ukuthi basibukani. 

Nokho-ke sasheshe sehlukana ngoba uDolly wathi abelungu 
bathe akosheshe abuye ngoba bazofikelwa izivakashi. 
Savumelana-ke noDolly ukuthi ngizobuya ngakusasa, 
ngeSonto. Sathi lapho sehlukana khona ngama ngambuka. 
Wathi lapho esezosithela sathathazelana kwaba ima-ke nami 
ngibamba ebengize ngayo. 

Ngangijabule sengathi sengimile izimpiko sengizondiza. 
Noma indlela yami yayiyinde nje angizange ngiyizwe. 
Ngathi ngithuka ngabe ngiqhamukela ekhaya. Indaba 
yaze yacishe yoniwa imoto eyaqhamuka ngingayizwa, futhi 
ngingayiboni, umshayeli waze wayigudlisa esihluthu esevikela 

52 



mina, kwakhala amabhuleki kwaba ubukleklekle. Phela 
ngangingasenawo amehlo okubona enye into ngaphandle 
kukaDolly, nezindlebe zami zingasezwa lutho olunye 
ngaphandle kwezwi lakhe. Nokho-ke umshayeli wanele 
waqeda ukungivika wathi ukungithopha nokungihasha 
ngenhlamba maqede waqhubeka-ke, nami ngazihambela. 
Yonke le nto ngangiyibona kancane sengathi ngisephusheni. 

Ngenkathi ngisondela endlini kaMike yena wabe 
emi emnyango. “Ibivika wena leyo moto ekade ikhalisa 
amasondo.” 

“Ngiyabona ukuthi kunjalo?” sekusho mina 
ngokunganaki. 

“Pho wanganaka nje ucishe waya kwagoqanyawo? 
Kunokuba unake ngikubona uhambe ugiya nje emgwaqweni. 
Kodwa Steve ngabe ungenwe yini nje kodwa?” 

“Usho ngani?” kubuza mina ngithi dlengelele. 

“Ngisho ngale nto oyenzayo. Noma mhlawumbe uke 
wadlula eChibini?” 

“Akukho lutho ntanga; into nje ngeneme.” 

“Weneme? Uyehlulile yini intombi?” 

“Ungangibuzi lokho sisemnyango. Asingene endlini, sihlale 
phansi uma ufuna ngikuxoxele leyo.” 

Nangempela-ke sangena endlini, uMike wageqa wabuye 
walola izindlebe ngenkathi mina ngisakhotha izindebe 
ngigwinya namathe ukuze ngingabuye ngiphazamiseke uma 
sengiqeketha eyohambo lwami. 

53 



9 


Ngamxoxela-ke uMike ngeyohambo lwami lonke neyokwehlula 
kwami uDolly Mkhize. 

“Hheyi! Uthini? Uthi umehlulile uDolly?” kubuza uMike 
ngokumangala emva kokuqeda kwami indaba. 

“Usho khona,” sekuvuma mina ngokungangabazi. 

“Uthi awungikhohlisi nje kodwa?” 

“Ngimfunge umama intombi yakwaDladla luhlanganile 
ucu.” 

“Wangikhumbuza indaba yocu; luphi-ke olwakho ucu 
ukuze sibone ukuthi umehlule ngempela uDolly?” 

“Into ubengaphethe lutho bandla uDolly wami, nokho 
wasale esengishaya ngomthobanhliziyo waleli duku wathi ucu 
ngizobuye ngiluthole,”ngisho ngilikhipha nangempela iduku 
lelo; kwaphinda kwathi thanqa amakha agcwala indlu. 

54 



“Angikakholwa kahle Steve, mhlawumbe iduku leli 
uzithengele wena nje esitolo,” kungabaza uMike. 

“Impela wena Mike angazi ukuthi ngizoze ngenzenjani 
ukuze ukholwe. Ucabanga ukuthi isiphi isitolo ebesisavuliwe 
ngalesiya sikhathi engihambe ngaso? Okwesibili angikunike 
imali kusasa lokhu okusayo ngibone-ke ukuthi uyositholaphi 
isitolo esineduku elinuku amakha njengaleli.” 

“Ngiyaxolisa Steve ngokungasheshe ngikukholwe; 
ngamafushane nje ngingathi into bengingakalindeli ukuthi 
uzobuya nezwi namhlanje. Yingakho nje kanti kade 
ungasaboni nezimoto ukuthi ziyini silwane. Impela ungehlulile 
singalwanga; ake ubambe ithambo lapha ntange,” esho 
nangempela uMike elula isandla, nami ngikhipha esami. 

“Kushiwo ngakho lokhu-ke ukuthi izinsizwa amakhosi,” 
esho engixhawula ephindelela, nami ngaze ngazizwa 
sengimkhulu, sengizwa lobo bumnandi bomuntu uma ebekwa 
esikhundleni. 

“Impela le ndaba ofika nayo isiphaphamise nomphefumulo 
wami okade usudangele.” 

“Ubudangaliswe yini na?” sekubuza mina. 

“Phela umhlobo wami lona ebengimlindele lonke usuku 
akafikanga.” 

“Kwakubi-ke lokho emva kokuba kade usumhlizeke 
kangaka.” 

“Kimina sekuyefana nje; sengizothokoza kanye nawe. 
Bonke lobu tshwala nalezi zibiliboco ebengimhlinzeke 
ngazo ikona esesizohalalisela ngakho impumelelo yakho 
yanamhlanje.” 

“Usho njalo ntanga?” kubuza mina ngokwenama. 

“Impela sizodla nje ngenkululeko; bheka-ke ngoba sobabili 
asisebenzi kusasa; ngisho kungaze kuse sibusa akunalutho.” 

Sathi singaqeda ukudla izibiliboco lezo uMike ayekade 

55 



ehlinzeke ngazo umngane wakhe ngambona esesondeza leli 
tafuyana elincanyana nelifushanyana elilingana namadolo 
omuntu uma ehlezi phansi. “Nakhu-ke okuncane nami 
engikuphonsa esivivaneni sokuhalalisela impumelelo yakho,” 
kusho uMike emisa ibhodlela likagologo nabazukulu balo abane 

— iziphuzo phela ezifana nomawayini nobhiya. 
“Wewu! Usungihalalisele wangahlula; usungathi ngehlule 
izintombi ezilishumi.” 
“Into ngiyaye ngizwe uma uxoxa ngayo le ntombi ngibone 
ukuthi uthando lwakho lwayo lungangolwazo izitombi ezilishumi 
luhlanganisiwe; angithi kunjalo?” 

“Lisho uliphinde lelo ntanga. Ngiyithanda angizenzisi le 
ngane yabantu. Futhi ngisafisa nokuba kengibone abazali bayo, 
laba abatshala leli velakancane lembali enje kuleli zwe.” 

Kwathi emva kokushaya amathamo ambalwa okuqala 
sazizwa sesiswakeme, kwaba yima-ke siyiqala kabusha indaba 
kaDolly sesiyibukeza. 

“Manje Steve uzophinda umbone nini uDolly?” 

“Uyabuza nokubuza; kusasa lokhu okusayo ngiyolala 
khona.” 

“Hhawu! Kanti usuzimisele kanjalo?” 

“Ngifuna khona kusashisa nje,” sekuvuma mina. 

“Wajaha sengathi uma uke wangaya kusasa uyothi ufika 
ngelinye ilanga uDolly athi wayezidlalela yena akalutho nawe.” 

“Ngingaquleka nokuquleka eke washo njalo,” sekusho mina 
lungithi heqe uvalo lapho sengicabanga ukuthi kazi ngingaba 
yini uma ingenzeka ngempela le nto eshiwo uMike. 

“Cishe ngakhohlwa ukubuza enye into Steve.” 

“Buza ntanga, ungesabi,” sekusho mina ngithela ezingilazini 

zethu sobabili, sizibhekisa phezulu. 
“Navumelana ngokuthi niyomenzenjani uTom?” 
“Nawe uyaye uzwe kuthiwa ‘Zala abantu ziye ebantwini’, 

56 



kusho ukuthi sekuyosebenza leso sisho-ke.” 

“Asikasebenzi phela kuwena ngoba uDolly akakamali 
uTom.” 

“Ubengakamali ngoba phela ubengakamtholi omunye; 
usezomala-ke manje ngoba sekukhona mina.” 

“Angithi uwena owawungixoxela ukuthi uTom wathi 
uyokwenzenjani uma eke wezwa ukuthi kukhona othandana 
noDolly?” 

“Wena wabe ulokhu uyibelesele nje le ndaba kaTom.” 

“Into phela ngiyibona ibalulekile ngoba njengoba usuzojwayela 
ukuya kuDolly ngesikhathi sasebusuku kuyokwenzeka ngelinye 
ilanga ninqwamane naye uTom ndini lona.” 

“Asimane siyiyeke le ndaba kaTom okwamanje sivumelane 
ngokuthi kuyobonakala khona uma sesinqwamana ukuthi 
kwenzekani,” sekusho mina ngikhumbula into umalume 
ayejwayele ukungixoxela yona yokuthi ngingazihluphi ngento 
uma ngingakayiboni; wayeyaye aze afanekise ngokuthi 
kusizani ukuba uthi uma uhamba endleleni ube ulokhu 
uzihlupha ngokucabanga ukuthi ungenzenjani uma kungase 
kuqhamuke ibhubesi ngoba uyothi usuzihluphe kakhulu 
kangako lisuke lingavuki ibhubesi bese kufana nokuthi udlale 
ngamandla akho ngesikhathi ucabanga.” 

Saqhubeka-ke noMike siphuza, sithokoza sixoxa kukuhle 
kunjeyaya kwaze kwaba phakathi kwamabili. Utshwala baze 
basehlula kwasuka kwanda kona ukuzalela kwehlokohloko. 
Ngendlela okwabe sekuhlwe ngayo nesabe seseneme ngayo 
savumelana noMike ukuthi sekufanele ngisale sengilala 
naye khona lapha endlini yakhe. Akubange kusaba khona 
nakwendlala okutheni ngoba umuntu wabe esezophaphama 
kanye kuse. 

Nangempela savuka ilanga seliphezulu sesivuswa ukuhlaba 
kwemisebe yalo. Endlini lapha wawungathi kade kuliwa 

57 



kunoma uthi kade kubuswa. Kwasekufana nale ndlu yezingane 
uma zidlala phandle zipheka umhlabathi ngamakopi zithi 
ukudla. Savuka sicobekile kungavumi nokuba senzeni. 

“Kunjani Steve? Ulale kanjani?” 

“Ngizothi ngilale kahle ngoba nakhu ngisavuka ngiyimina 
yize noma ngingasazi nje ukuthi ngilale nini nokuthi yini 
ngivuke lapha kwakho namhlanje.” 

“Yithi ukuqalazisa amehlo endlini yonke uzoyithola 
impendulo yazo zonke lezi zinto ezikuxakayo.” 

“Kungcono nje ngoba ngiyoze ngiye ntambama kuDolly; 
bengizohlupheka ukuba bengizoya manje kulokhu kukhathala 
engiyikho.” 

“Usile wena Steve, uyakhohlwa ukuthi ulale nini nokuthi 
ulale kanjani kodwa uDolly akakukhohli nangengozi.” 

“Ngisho ngingaze ngikhohlwe igama lami imbala ngeke 
kodwa ngikhohlwe nguDolly.” 

“Akusho wena kusho zona izenzo.” 

“Ngifuna ukuphumula kahle yonke imini ngoba ntambama 
ngiyogcwala indlela.” 

“Kulungile ungenza noma yini oyithandayo lapha endlini 
yami; uma usafuna ukulala futhi ungitshele ngikulungisele, 
kodwa-ke okwamanje sizoke siqoqe bese sibona nento esingase 
siyidle bese kuba ima siphumulayo-ke.” 

Nangempela-ke kwahamba kanjalo. Ngalala yonke imini 
ngaze ngavuka emva kwedina. Ngavuka ngaqonda endlini 
yami. Ngafika ngakhwishiza sengilungiselela uhambo 
lwantambama. Ngale nkathi ngase ngizizwa ngiphile kahle 
nasemzimbeni sengilokhu ngikhonondiswa yinto eyodwa, 
iwashi lona engangilibona sengathi lihamba kancane kanti 
mina ngabe sengijahe ukuyozibonela uDolly wami. 

Kwathi kungashaya isikhathi engisifunayo ngaphuma 
sengicuphe yonke into ngomthetho wakhona. Endleleni 

58 



ngazihambela kancane nje ngenzela ukuba ngifike phambili 
uDolly esebuyile noma ngabe kade engekho esahambile. 
Nangempela kwaba njalo ngoba ngathi lapho ngisondela 
ngabona ukukhanya endlini yakhe. Wabe esengitshelile-ke 
uDolly ukuthi ngiyokwenzenjani uma ngifika ebusuku ukuze 
nezinja zingangizwa. 

Ngakhuphuka ngezitebhisi ngaye ngama emnyango 
wendlu kaDolly, ngabeka indlebe embobeni kakhiye ngifuna 
ukuzwa ukuthi akukho muntu yini omunye ongaphakathi. 
Phela ngalesi sikhathi kwafika umcabangwana omncane 
kaTom kodwa wabuye washeshe wedlula. Wabe eyedwa 
uDolly ngaphakathi ezihlabela ikhwela lakhe kancane. 
Ngangqongqoza kanye nje ngathi: ngqo! Ngase ngithi 
ukuthula kancane maqede ngalandelisa eduze futhi ngathi 
ngqo-ngqo-ngqo! Kuthe kusenjalo ngezwa kukhona into 
ewayo ngaphakathi ithi phahla! Ngithe ngisaxakekile kanjalo 
ngamuzwa uDolly esesho ngezwi nje engingalejwayelanga 
nengingalifanisanga neze nelakhe esethi angingene. 

Kwabe usho entshweni. Ngathi ngiwuvula nje umnyango 
ngangikhangwa uye uDolly esehlahle amehlo okwenkomo 
izohlatshwa. Kwabe akangibonile maqede washo kakhulu 
wathi, “Hawu kanti uwena!” maqede wasuka waye wahlala 
amagqoza kimina esho engigona. Kwaphela umzuzwana 
engigonile kanjalo nasendlini kuthule kuthe cwaka, 
nomnyango usavuliwe, nami ngisaxakekile nje ukuthi 
kwenzenjani-ke manje. Kwaze kwaqala yena uDolly wathi, 
“Kodwa ungethuselani kangaka?” esho engidedela edlulela 
emnyango ewuvala. 

“Hhawu! Ngikwethuse ngani na?” sekubuza mina 
ngokumangala. 

“Kulungile awuhlale phansi ngizobuye ngikuxoxele,” esho 
engiholela esihlalweni. 

59 



Nganele ngahlala esihlalweni wabe eseza kimi uDolly 
wangikhumula ibhantshi waligaxa ngemuva kwesivalo. 
Kwathi noma sengiyindoda sengingaka nje ngezwa lobo 
bumnandi obuzwiwa ingane encane yona egqokiswayo, 
ikhunyulwe, igezwe ifunzwe ize ilaliswe. Wayaluza-ke uDolly 
eseqoqa ngoba phela sekufike abakhulu. Wacosha nezicucu 
lezi zesibuko ezabe zigcwele phansi; isibuko phela iyona le nto 
engayizwa iphahlazeka ngesikhathi ngingqongqoza. 

Wathi-ke angaqeda ukuyaluza uDolly, mina sengishaye 
amanhlakomuzi phezu kombhede, esengikhumule 
nezicathulo, wabe esezohlala embhedeni naye ukuze sixoxe 
kahle ngaphambi kokuba kulalwe. Sazixoxa-ke lezi zindaba 
ongafica abaninizo bezixoxa noma amahora amathathu 
kodwa uthi uma ubabuza emva kwalokho ukuthi kade 
bexoxani uthole ukuthi ngeke basho ngoba nabo abasazi. 
Impela zijulile lezi zindaba; bheka ngoba abanye akubadini 
ukuzixoxa zonke izinsuku. 

Kwakunjalo-ke nakuthina noDolly ngalobo busuku. Kwathi 
kusemnandi kusenjalo ngaphonsa umbuzo, “Usakhumbula 
ukuthi ungethembiseni ngenkathi ngingena emnyango?” 

“Konje ngitheni Nkosi yami?” 

“Ingani uthe uzongitshela ukuthi ngikwethuse ngani 
ngenkathi ngingena emnyango.” 

“Wo! Sengiyakhumbula. Phela ngethuke ngacishe ngafa.” 

“Wethuswa wukuthi kukhona umuntu ongqongqozayo 
nje?” 

“Okuyikhona kungethusile indlela ongqongqoze ngayo.” 

“Ikwethuse ngani na?” 

“Phela uTom ongqongqoza kanjeya athi ngqo! Kanye 
maqede athule bese-ke elandelisa ngokufutheka kathathu athi 
ngqo-ngqo-ngqo!” 

“Okusho ukuthi ubucabanga ukuthi uyena uTom?” 

60 



“Ngesaba nokuyisho leyo nto ngoba kusuke kuvevezele 
umzimba uma ngiyicabanga. Angazi nje ukuthi 
bengizokwenzenjani ukuba bekuwuyena ngingamfuni 
kangaka Nkosi yami.” 

“Asisale sesiyiyeka le ndaba ngoba sengizwile ukuthi kanti 
yini lena ekwethusile.” 

“Uqinisile impela futhi sekuhlwile manje sekufanele silale 
singaze sizwiwe abelungu sixoxa.” 

Wathi engakaligwinyi lelo uDolly, engethemba nokuthi 
lasale selima emphinjeni unomphela, sezwa emnyango 
kuthi ngqo! — maqede kwake kwathi ukuthula kwabuye 
kwalandelisa eduze kwathi ngqo-ngqo-ngqo! 

61 



10 


Endlini kwamane kwathula kwathi cwaka sengathi akekho 
okuzwile lokhu kungqongqoza. Mina ngezwa kwehla 
umjulukwana omncane ebunzini lami. Ngathi ngiyambheka 
uDolly ngamfica esekhiphe lawo mehlo engiwabone 
ngesikhathi ngingena. Lapho-ke yavele yangilahlekela 
ingqondo. Kwathi kuphinda okwesibili ukungqongqoza, 
okwakuthanda ukuba kukhudlwana kunokwakuqala, ngase 
ngikuzwa kancane sengathi ngiyaphupha. 

UDolly ngambona lakufifi ngenkathi esukuma eyovula 
emnyango njengoba phela sasesize savala sesizolala. Ngathi 
lapho ngiqalaza endlini angayibona indawo engingase 
ngicashe kuyona. Ngezwa umjuluko uya ngokwanda ebusweni. 
Angazanga ukuthi ngavuka nini embhedeni njengoba 
ngangikade ngishaye amanhlakomuzi, ngazithola sengihlezi 
ngesinqe khona embhedeni kodwa izicathulo ngingakazifaki. 

62 



Amehlo ayelokhu egqolozele ngasemnyango lapho 
kwakuzoqhamuka khona le nto eyabe isingipheke ngebhodwe 
elincane. Sabe sisesifushane kakhulu isikhathi kusukela 
ekuzwakaleni kokungqongqoza kuza ekusukumeni kukaDolly 
eyovula emnyango, kodwa kimina sezwakala siside kunaso 
sonke isikhathi esengake ngasihlala emhlabeni. 

Wanele wavula nje uDolly wathi thwece wazohlala 
eduze kwami. Ngalokho-ke angazanga noma wayenzela 
ukucasha ngami noma wayenzela ukuba ithi iyagadla le nto 
kulowo eyoqala ngaye bese sisheshe siyihlanganyela. Wanele 
wavuleka nje umnyango wangena umbhemi wakwabo 
okungabange kusadingeke ukuba ngitshelwe ukuthi uTom. 
Wangena egxumeke usikilidi emlonyeni, maqede wathi 
ukusihlaba sobabili ngamehlo akhe ayehlabisa okwawenyoka. 
Wayethe hlwi ngesidumbu, engamunwe ngebala, ebusweni 
wayenoboyana nje obungasho lutho. Noma ngingelimise 
ngesihloko ngithi wayemuhle kodwa wayebukeka. 
Wayenesihluthu kodwa esibukekayo nesikhombisayo ukuthi 
umniniso uyasinakekela, enalezi zindlebe okuthiwa zinikeza 
abaninizo ijubane elikhulu uma kunomoya ngoba umoya 
uziphephetha kalula uma uqhamuka ngemuva bese umninizo 
ethola lelo jubane lemikhumbi yoseyili. 

Usihlaba ngamehlo nje unkabi lo umi phakathi 
nomnyango, akakasivali nesicabha. Wathi angazenelisa 
ngokusihlaba wabe esevala umnyango maqede waqhubeka 
nokuhamba lapha endlini efake isandla sokudla ekhukhwini 
lejazana lakhe likakhakhi, esokunxele ebambe ngaso ugwayi 
lona ayewuphafuza. Wahamba kancane kanjalo waye wajika 
emsamo. Lapho-ke amehlo ethu ayesethe njo kuyena, kuyilowo 
exakekile ukuthi kazi yini-ke ezokwenzeka manje. Wathi 
angajika emsamo waphindela ngasemnyango lapha afike 
wama khona, wathatha ibhantshi lami, walijikijela phansi, 
maqede wagaxa lelo jazana lakhe. Yonke le nto yenzeka 
nje kuthule lapha endlini ungathi asisaphefumuli. Ngabe 

63 



sengiyibone kahle le nsizwa sekusalele nje ukuthi ngizwe 
izwi layo. Nokho-ke ngasale sengixolela khona ukungalizwa 
ngoba ngangingazi ukuthi izothini lapho isiqala ukuvula 
umlomo. Ngathi ngizwa izithukuthuku zabe sezigeleza kimina 
sengijuluke sengimanzi usungathi kade ngithelwa ngamanzi. 

Yathi ingaqeda ukukhumula ijazana layo le nsizwa yabe 
isijikijela isinqamu sikagwayi eyabe iwubhema, ngasezinyaweni 
zethu, maqede yadonsa isihlalo yahlala ngokukhululeka 
okomnumzane emzini wakhe uma owakwakhe esezoguqa 
ngamadolo ambekele umancishane. Uthe angasiphinda 
ngamehlo wayeseqala ngesihosho sezwi owawungathi umfula 
uma ugcwele uza nezigodo. 

“Dolly!” esho ngokufutheka. 

Lapho-ke ngamuthi klabe uDolly ngibheka ukuthi akazuquleka 
yini njengoba kimina kwabe sekuvevezela amadolo nje. 
Ngangilokhu ngizwa ngendaba kuthiwa intombazane enesoka 
eliyihluphayo noma eliyishayayo, noma elidakwayo, iyaye ibe 
nesibindi futhi ifunde nokubekezela. Ngaleli langa ngayibona 
ngamehlo leyo nto futhi kuze kube yimanje ngisamethulela 
isigqoko uDolly ngesibindi sakhe. Kunoma aquleke kumbe 
akhale kakhulu wamane wasabela nje uDolly ngezwi lakhe 
elejwayelekile elabe lingadlekezeli ngisho nokudlekezela. 

“Yebo, uthini Tom?” kusabela yena uDolly. 

“Klebo, uklini Tom, awunamahloni nawokusho njalo. 
Owaphi lo fukwe ohlezi eduze kwakho?” kuhoshoza le nsizwa. 

“Lona nguSteve,” kuphendula uDolly. 

“Usuvaleke amadlebe muva nje; awuzwa ukuthi ngithi 
owaphi? Uzwe ngithi ngifuna ukuzwa amagama azo zonke 
izimfene lezi?” eyihloma ilandelana imibuzo uTom. 

“Owakhona lapha eDobs,” kusho uDolly ekhetha 
ukuphendula owokuqala umbuzo. 

“Ufunani pho lapha?” 

“Uhlwelwe wabe esecela indawo yokulala lapha kimi.” 

64 



“Uhlweliwe? Ubengaliboni yini ilanga?” 

“Ubelibona.” 

“Okusho ukuthi uhlale ngamabomu ngoba azi ukuthi 
kukhona leli hhotela likaDolly azolala kulona?” 

“Hhayi, bandla Tom akenzanga ngamabomu.” 

“Wo, uyamphendulela? Yisho-ke wena mmeli wakhe 
ukuthi kuyo yonke le mizi uze wakhetha owakho ngani?” 

“Phela ukhethe mina ngoba engazi ngi …”. 

“Hhabe! Nansi imihlola bo! Kanti niyazana? Ngathi 
kuwena ngiyokwenzenjani uma sekukhona omunye umuntu 
enazana naye ngaphandle kwami?” 

“Ngokuthi siyazana bengiqonde ukuthi siyizihlobo; uSteve 
ungumzala wami,” sekuchaza uDolly nami ngaze ngethemba 
ukuthi uTom uzozwa. 

“Niqale ngoba sekungene mina ukuba ngabazala? 
Okwesibili futhi wena Dolly ungangenzi isilima mina. 
Uyezwa?”kusho lo mbhemu efutheka futhi eziqoqa sengathi 
uzosukuma. 

“Hhawu kodwa Tom ngikwenza isilima ngani-ke manje?” 

“Ubuza ngoba ungazi noma ubhuqa mina? Angithi 
ngenkathi sisanda kuthandana nawe ngathi bala zonke 
izihlobo zakho ukuze ngihlale ngizazi ngoba ngibalekela yona 
le ndaba yomzala abangapheli. Ngitshele-ke ukuthi onjani lo 
mzala oqhamuka seliyoshona? Wawungambali ngani yena 
kanye nabanye? Ngiyabuza Dolly?” 

Lapho-ke kwathula endlini kwathi cwaka. Ngathi lapho 
ngibona isibindi sikaDolly ngazizwa senginamahloni ngoba 
kimina ayesalokhu eshayanile amadolo. Lo mbuzo wokugcina 
wathanda ukumesinda uDolly, nami wangenza ukuba uTom 
ngimbheke ngamanye amehlo ngoba ngabona ukuthi kanti 
unolaka nje uhlakaniphile futhi. Ngakho-ke angimangalanga 
uma uDolly esethula esehluleka ukuphendula. Naye bandla 
wayengazi ukuthi kanti ngalokho kuthula kwakhe useyazisiza 

65 



ngoba inkatha yasuke yadla mina emva kwalokho. 

“Wena-ke fukwe uyini nale ntombazane?” ebuza kimina. 

Lapho-ke uvalo lwangithi heqe ngakhohlwa nawukuthi 
uDolly ubesanda kuthi ngingumzala wakhe. 

“Hhayi, a-asi- asilutho mfo- mfowethu,”kuphendula mina, 
nezwi lingavumi kahle ukuqonda. 

“Hheyi! Ungangibizi ngomfowenu mina. Awuboni ukuthi 
uyangethuka ngoba usho ukuthi ngizalwa nemfene lena 
ewuwena?” 

“Ngiyaxolisa mf-” sekusho mina ngizibamba umlomo 
usufuna ukuthi ‘mfowethu’ okwesibili ngoba ulimi lwami 
selwakwejwayela lokho uma ngikhuluma nomuntu wesilisa 
osemusha. 

Kwathi emva kokuthula isikhashana uTom wabe esekhipha 
omunye ugwayi wawokhela, maqede wathi, “Nani Dolly 
niyahlupha ngokuhambe nizisondeza kuzo zonke izibi lezi, 
Le nto embi kangaka enobuso obugcwele izinduna sengathi 
kade buhuqwa ngenyama egayiwe waze wayithanda ngoba 
uyibonani nje kodwa?” 

Athule nje uDolly angaphenduli. 

“Niyabona-ke,” kuqhuba yena uTom, ‘ngizokhipha 
enye into nginibulale nobabili ukuze nazi ukuthi umhlaba 
unabantu ngoba senicabanga ukuthi nihlezi nobabili nje kulo 
mhlaba.” 

Emva kwala mazwi kaTom kuthule kuthi cwaka endlini 
kube sengathi asisaphefumuli. Kuthi kusathule kanjalo 
kuzwakale lo mshini oyaye ukhale phakathi kwamabili. 

“Wensizwa!” esho ebhekise kimina uTom. “Uyakwazi 
ukulwa?” Luphinde lungithi heqe uvalo ngizwe kukhala 
nesisu. 

“Ngiyaxolisa mfowethu, angizimisele ngokulwa nawe.” 

“Phendula into ebuziwe; angibuzanga ukuthi uzimisele 
yini, ngibuze ukuthi uyakwazi yini?” 

66 



“Angikwazi mfowethu,” kuzilandula mina. 

“He-he!” ehleka izihada omdala. “Usho ngoba udlala; 
ubungeke ungene lapha ungakwazi ukulwa.” 

“Ngiqinisile ngempela mfowethu, angikwazi,” ngazisola 
sengishilo ukuthi ‘mfowethu’ kungasekho ukulibuyisa izwi. 

Ngenhlahhla wangakunaka lokho wamane wathi nje, 
“Uzofunda-ke namhlanje. Uma ungezwani nokuba sibambane 
ngezandla nginazo ezinye izinto esingase silwe ngazo. Uwena 
ozozikhethela okuzwana nawe ukuze sibone ukuthi iyiphi 
inkunzi ekhonyayo kulesi sibaya,” esho ephinda ejikijela isinqamu 
sikagwayi ngasezinyaweni zethu, maqede wasukuma. 

Lapho-ke ngezwa kuthi angimemeze ngezwi elikhulu, 
kwaphinde kwabuya lezo zithukuthuku engangithi seziphelile, 
ngezwa amadolo eshayana kancane ngezwa uDolly ethi 
ukungibamba engiqinisa kunakuqala. 

“Lunga-ke nsizwa,” kuphinda yena uTom eqeda ukuma. 

Ngathi ngisadunyelwa ukuthi ngizokwenze njani ngabona 
uDolly esemi ngezinyawo esondela kuTom ethi, “Kahle phela 
bandla Tom, umzala uzimisele ukuphuma afune isikhundla 
kwenye indawo uma wena ungafuni alale lapha.” 

“Thula umsindo wena leli thashana uma ungafuni 
ngikuqhumise ngempama khona manje!” esho emsikaza 
sengathi useyayidedela impama leyo, noDolly wagoqana 
waze wazokhwela phezu kwami. 

Lapho-ke nami ngazizwa sengisho ngezwi elidlekezelayo 
sengithi, “Impela mfowethu ngicela ukuba ungidedele 
kwamanje ngiphume ngikudedele endaweni yakho ngoba 
mina angiqondile neze ukuxabana nawe.” 

“He-he, uyangihlekisa wena ngoba inhliziyo iyathanda 
kepha inyama ibuthakathaka kwazisholo amakholwa. 
Inhliziyo yakho iyathanda ukungaxabani nami kodwa izenzo 
zakho zixabana nami. Nasezulwini-ke uyajeziswa umuntu 
owenza okubi yize noma inhliziyo yakhe ingaze ifise okuhle. 

67 



Yingakho-ke nje nami ngiphoqekile ukuba ngikujezise,” 
esho ehleka izihada kuhle komuntu eshiywa yibhasi noma 
yisitimela esesibuka siyosithela. 

Ngathi ngisacabanga ukuthi kodwa ngizomncenga kanjani 
lo muntu onenhliziyo elukhuni ngisho kunakwekaFaro 
waseGibhithe ngamuzwa esethi, “Thandaza-ke mfana wami 
ngoba ususondele umzuzu wokuba sidumelane ngezandla,” 
esho esukuma, kanti noDolly usemile. 

“Kodwa bandla Tom usu …”. 

“Hheyi! WeDolly! Uma ungafuni ukulimala vala umlomo 
wakho uhlukane nami. Uyezwa?” esho emkhapha uDolly 
waye wadaklazeka ngezinqe phezu kombhede eduze kwami. 
Lapho ibhulukwe labe selingqangqa kimina amehlo esethe njo 
kuTom lona owabe esemile; sekubonakala ukuthi usengagadla 
noma kunini. 

Kunoma agadle wahamba waya ngasemnyango, nami 
ngaze ngethemba ukuthi useya kongivulela-ke manje. Phinde 
ukuba avule; wamane nje wafaka izandla emakhukhwini 
ejazi lakhe, lelo elalilenga ngemuva kwesicabha, wakhipha 
into engingabonanga kahle ukuthi ngabe yini. Wabuya nayo 
ehambe eyiphonsa phezulu abuye ayenqake. Wathi angaba 
phambi kwethu wema. Wabe eseyiveza le nto ayeyiphethe 
maqede wathi kimina, “Uyayazi le nto?” 

Ngangiqala ukubona ivolovolo eduze selokhu ngazalwa. 
Nokho-ke kwahlupha kona ukuthi ngilibone endaweni embi 
nangesikhathi esimbi, ngingakwazi nokuthi “Awulethe lapha 
kengibone kahle.” Ngale nkathi kwabe sekuphele ngisho 
uvalo sengizinikele kunoma yini engase yenzeke. Ngamane 
ngaziduduza ngokuthi sengiyoqaphela isandla uma sesifuna 
ukudubula, maqede ngihlale kuye amagqoza uTom kumane 
kufe gula linamasi ukuze nami ngife ngizamile njengamadoda 
onke. 

Waphinda waqala uTom ngezwi lakhe elalinobuciko 

68 



obukhulu sengathi wawungalinika isixuku sezoni ukuba 
lizishumayeze ziphenduke, kwakungeke kusale nesisodwa. 

“Uyabona-ke mfana wami, ngoba sekuhlwile nomsindo 
awusafuneki ngoba ungaze uphazamise nabelungu ngibona 
kungcono ukuba ngisebenzise le nto yami yona ezokuyisa kule 
ndawo ekufanele ngaphandle kokuchitha isikhathi nokubanga 
umsindo. Angithi uyayibona le nto?” esho engikhomba ngalo 
ivolovolo. 

Kwathi lapho ivolovolo selingibuka emehlweni kanje 
kwaphela kimina ukuziduduza ngokuthi ngiyobheka 
ukuphakama kwesandla; kunalokho kwaba yilona eseliqaphe 
mina ukuba ngingabe ngisathi nyaka. Ngavele ngabona 
kahle ukuthi sekuyiwona-ke umzuzu wokufa kwami lona. 
Ngaphelelwa ngisho nayilawo mandlana amancane ayesasele. 

Angazi-ke noma uTom ndini lona wasibona yini leso 
simo engabe sengikuso ngoba ngathi ngimuzwa wabe esethi, 
“Mfana wami; ngisuke ngidabukele abazali bakho uma 
ngikubheka futhi nenhlamvu yami kungabe ngiyimosile uma 
ngingayisebenzisa kuwena. Ngakho-ke angithi ngiphenduka 
ube ungasekho kule ndlu ngingaze ngi …” Angibange 
ngisezwa nokuthi waqhubeka wathini, angazi nokuthi 
ngasukuma nini, ngafika nini esicabheni. Engikukhumbulayo 
nje ingesikhathi ngifola ngasemnyango, ngicosha ibhantshi 
lami phansi. Ngathi ngisathi ngiyakwenza lokhu, ngezwa 
ngesicathulo nje sesikhahlela kakhulu lapha ezinqeni ngaye 
ngayowela ngaphandle kwesicabha. Ngalizwa kancane izwi 
lithi, “Hamba njandini, ngingabuye ngiphinde ngikuthole 
lapha futhi,” nokubhaklazeka kwesicabha emva kwalawo 
magama ngenkathi mina ngicela empunzini. 

Yize noma ngangigijima ngamasokisi nje, ngoba phela 
izicathulo zasala khona lapho, angibange ngisazizwa nezinto 
ezihlabayo ngesimanga sejubane engabe sengihamba ngalo. 
Ngase ngingaphikisana nemoto futhi nayo uma injini yayo 

69 



isaphilile. Angibange ngisaphuma nangesango ngoba ngabona 
ukuthi ukulivula kuzongibambezela kanti futhi kwakumnyama 
ngingezusheshe ngilibone lapho lingakhona. Ngamane 
ngagxuma nje ngeqa uthango ngakhohlwa nawukuthi 
konje kukhona inja. Ngenhlanhla nayo ayizange ingizwe. 
Ibhantshi angibange ngisasithola isikhathi sokuligqoka 
ngasale nje sengiligodla. Nejubane engangihamba ngalo laya 
ngokwenyukela kunoma lehle. Nokukhathala kwazibonela 
nje ukuthi izinto zimbi namhlanje akunamhlaba, kwaxolela 
khona ukungasondeli neze eduze kwami. 

Munye kuphela umcabango owangifikelayo ngenkathi 
ngigijima; owamaphoyisa. Indawo yaseKay yabe idume 
kakhulu ngamaphoyisa ahambe ehla enyuka ngezimoto 
zawo ebusuku. Lokho-ke kwakudalwa ukuphakama 
kwezinga lobugebengu kule ndawo. Noma ngangazi nje 
ukuthi ngejubane engangihamba ngalo imoto yamaphoyisa 
kwakungayithatha isikhashana ukuba ingibambe, ngahambe 
ngivule izindlebe ukuba ngithi uma ngizwa umsindo wento 
eyimoto ngisheshe ngicashe. Nangempela kwaba njengoba 
kade ngicabanga ngoba ngathi lapho sengizoqhamukela 
kwelinye igumbi ngayizwa into eyimoto iduma maqede 
ngaphonseka esikhotheni, ngahoba khona. Nangempela 
yathi lapho ijika ukukhanya kwayo kwangivala amehlo. 
Nokho amaphoyisa awangibonanga ngoba ngabe ngithe 
dlwa esikhotheni. Yanele yadlula ngaqhubeka nami nendlela 
yami. 

Nokho-ke ijubane lami alibange lisaba likhulu ngoba 
ngabe sengike ngathi ukuma futhi kwabe sekuseduze phambili 
kunasemuva. Ngalesi sikhathi kwabe sekuzoqala ukukhanya 
kwazise phela ukuthi kwabe sekuya ngasekubeni kuse. Ngathi 
ngithuka ngabe ngiqhamukela endlini yami. Kwaba sengathi 
ngiyaphupha. Lapho-ke angibange ngisagijima nakugijima 
ngasale nje sengizihambela kancane. Nokhiye ngawufica 

70 



usekhona endaweni engiyaye ngiwubeke kuyona. Nganele 
ngangena nje ngakhanyisa isibani, iwashi langitshela ukuthi 
kanti sekusile. Bheka-ke ngoba kusa nje sekunguMsombuluko 
sekuzodingeka ngiyoqala emsebenzini. Ngagcina ngokuthi 
ngizomane ngizilalele nje kuze kuze yena umlungu azongivusa 
bese ngimtshela ukuthi ngiyagula. 

Ngicabanga lezi zinto nje ngihlezi phezu kombhede wami, 
zombili izandla zibambelele ezihlathini. Ngaphazanyiswa 
ukuzwa izinyawo sezifutha ngokumangalisayo. Kwaba 
ima ngikhumbulayo ukuthi konje ngigijime indawo ende 
ngejubane elikhulu, ngigijima ngamasokisi. Ngawakhumula 
ngawajikijela laphaya. Hhawu! Sengiyopha kanti ezinyaweni 
lapha? Ngathi lapho ngicabanga izindawo ebengihlwathiza 
kuzona ngabona ukuthi kanti kufanele ngibe nje. 

Kwathi kusenjalo wangithutha umcabango waye wangifaka 
endlini kaDolly. Lapho ngezwa kuhlasimula wonke umzimba 
novalo lwaqala phansi ukungishaya. Ngaphinda futhi 
ngajuluka ngabamanzi sekuxubene nokuthi kade ngihamba 
ngokushesha. Miningi imibuzo eyangifikelayo ngezinto 
ezazizokwenzeka ukuba uTom wayengibulala. Impela ngaba 
nokuthokoza nokubonga okukhulu enhliziyweni yami lapho 
sengibona indawo engabe ngisinde kuyona. 

Angibange ngisathanda ukuqhubeka nokubhekisa 
imicabango yami emuva, ikakhulukazi ngoba yayingishayisa 
ngovalo. Izinyawo zabelesela ngokufutha ngaze ngabona 
ukuthi sekudingeka ukuba ngizithobe bese ngizigcoba 
umuthi. Ngabona kufanele futhi ukuba ngigeze umzimba 
njengoba ngangikade ngijuluka isikhathi eside futhi ngenzela 
nokukhipha ukukhathala. Ngageza maqede ngangena 
engutsheni, nakuba ngangazi ukuthi akusasele sikhathi 
esingakanani kuse. 

Ngalalisa okwetshe, ngangaphendula ngisho uhlangothi. 
Ngiyethemba ukuthi angizange ngifikelwe ngisho nawukuphupha 

71 



ngenkathi ngilele. Ngaze ngaphaphanyiswa umsindo engawuzwa 
kalufifi kanti kukhona ongqongqozayo emnyango. 

Ngavuka—kwaba ima ngizwa nemisebe yelanga lena eyabe 
isihlaba embhedeni wami—maqede ngavula. Kanti umlungu 
wami usezobheka ukuthi yini lena eyenza ngingavuki. Ngathi 
lapho ngivula emnyango wethuka kabi, kwazise phela ukuthi 
amehlo ami ababomvu uma ngingalalanga ngokwanele futhi 
ngingenamandla ngoba ukudla senginesikhathi ngikugcinile. 
Ngakho-ke ngathi lapho ngimtshela ukuthi ngiyagula naye 
washeshe wangikholwa wabe esethi angilale uyoze angidinge 
ngakusasa emsebenzini. Ngaphindela engutsheni. Ngaze 
ngavuka emini bebade. Ngazilungiselela okuya ethunjini, 
maqede ngaphumula. 

Kwaze kwathi ntambama ngavakashela uMike ukuba 
kengiyomxoxela ngohambo lwami. 

72 



11 


Ngathi ngiqhamuka uMike wabe emi phakathi nomnyango 
ebambelele kuwo ngezandla zombili. Wanele wangibona 
wamamatheka maqede ngathi, “Yini wama sengathi ubukela 
ikhetho nomthimba, usuzokhipha isinqumo sokuthi ubani 
ohlule omunye?” 

“Into ngiyajabula uma ngikubona ngoba ungibona ngimi 
lapha nje kade sengithi ngiza kuwena ngizokubheka ukuthi 
ubuyile yini; phela abanye bayaye bezwe sekumnandi kakhulu 
bangabe besathanda nokubuya.” 

“Mina ngibuyile ngoba …”. 

“Kodwa ubenjani ukozela emsebenzini?” 

“Phela bengingasebenzi namhlanje.” 

“Yini? Bekwenzenjani?” 

“Yizwa-ke ngiku …”. 

73 



“Ngingakwephuli nje ulimi Steve, ake ungixoxele 
ngeyohambo lwakho ngaphambi kokuba ngizwe ukuthi yini 
eyenze ukuba ungayi emsebenzini.” 

“Lalela-ke mfana ngikuxoxele.” 

Nangempela-ke ngamxoxela-ke uMike ngisusela ekuqaleni 
ngaze ngayibeka ekufikeni kwami kuyena. Naye akazange 
angiphazamise ngokulokhu ekhuluma ngenkathi ngixoxa. 
Wamane wathula nje elokhu edinge egquma, abuye ahleke 
kakhulu, abuye ancincize. Ngathi lapho ngiyiqeda khona 
indaba ngamuzwa esethi, “Washo-ke Steve, ukuthi kanti 
uhambo lwakho lube njalo. Ngikubonile uza uhamba kancane, 
ngacabanga ukuthi wenziwa ukucobeka noma mhlawumbe 
uyaziqhenyela nje kanti izinyawo zakho zibone lukhulu izolo. 
Awukhumule lokhu okufakile kengizibone kahle.” 

Nangempela-ke ngazikhumbula izimbadada, uMike 
wazibuka kahle izinyawo zami. “Nci-nci-nci. Sezivuvukele 
kanje?” kubabaza uMike. 

“Sezifutha kangcono kunangesikhathi ngifika.” 

“Kodwa nami ngiyethemba ukuthi emva kwezinsuku 
ezintathu noma ezine uzobe usuphile saka. Isonto-ke lona 
liyophela usungangenela nomncintiswano wabagijimi 
uma uthanda.” Nami ngezwa ithenjana libuye uma uMike 
ekhuluma kanje. “Kusho ukuthi izicathulo zakho lezi ezisale 
endlini kaDolly uzozilanda ngoMgqibelo,” kubuza uMike. 

“Ngizilandephi?” kubuza mina ngisola sengathi uMike 
udidekile uma ethi endlini kaDolly. 

“Uzilande kuDolly; engabe uyobe usazifica yini?” 

“Hhabe! Wena Mike awuphilile lapha ekhanda. Ucabanga 
ukuthi ngingabuye ngiye kuDolly?” 

“Ungavinjwa yini?” 

“Hhawu kanti ubulele yini ngesikhathi ngixoxa?” 

“Hhayi mfana, ngizwe konke. Usho ukuthi wesaba 
uTom?” 

74 



“Akudingi nokuba uze ukubuze lokho; kanti ngabe kusho 
ukuthini ukuthi ukubona kanye ukubona kabili?” 

“Usho ukuthi usungaziyeka kanjalo izicathulo zakho? 
Awuyikhaleli yini imali yazo?” 

“Noma ngabe zibiza ikhulu lopondo azilutho kunempilo 
yami, mina ngisazithandela ukuzidlela anhlamvana.” 

“Kulungile-ke uma uthi awunandaba nezicathulo. UDollyke 
yena ucabanga ukuthi uyophinde umbonephi njengoba 
uthi ngeke usaya kuyena?” 

“Kanti yena uhlukene ngani nalezi izicathulo zami 
esengimane ngatshela inhliziyo yami ukuba ikhohlwe yizo?” 

“Yini-ke leyo osuyisho manje Steve?” 

“Awuzwanga yini? Ngithi okwami noDolly kuphelile.” 

“Usho ukuthi awusamfuni?” 

“Ngimthanda ngaphezu ngisho kwakuqala, sengiyawabona 
nje bandla amehlwana akhe; kodwa-ke ukumthanda kwami 
akusho ukuthi sengingaze ngidayise ngempilo yami.” 

“Usho ukuthi umesaba ngempela uTom lona?” 

“Wena ubona ukuthi ubedlala uma ethi angaphinde 
angibone laphaya, noma ubona ukuthi ayilutho yonke le 
nto eyenzeke izolo, noma ubona ukuthi kumnandi njengoba 
ngihamba ngibathaza nokuthi mhlawumbe ngingajabula 
uma kungase kungiphinde?” 

“Into mina Steve ngazi indlela owamthola ngayo uDolly 
lona nothando omthanda ngalo, ngakho-ke angiboni ukuthi 
usungamyekelani masinya kangaka.” 

“Impela wena kudinga uyiswe ezinhlanyeni.” 

“Usho ukuthi usungamyeka ungasenzanga nomzamo 
omncane nje Steve?” 

“Uma ngithi ngiyazama bese ngifa; uyongivusa yini? Futhi 
asiyiyeke le ndaba sixoxe ezinye, uma singenazo sithule,” 
sekusho mina ngokufutheka. 

75 



“Hhayi-ke ungehlulile Steve singalwanga,” sekusho 
uMike. 

Emva kwalokho-ke kwathula kwathi cwaka. Kwaze kwabuye 
kwaqala yena uMike wathi: “Nokho-ke ngiyadabuka Steve 
ukuthi usuthe asiyiyeke le ndaba ngingakawuvezi omunye 
umbono obalulekile ngayo ongase ukusize.” Ngathula nje 
engathi angizwanga kanti sengilingekile ngaphakathi ukuthi 
mhlawumbe uMike lona uzosho into engase yenze ukuba 
singehlukani noDolly wami. 

Ngithe ngisuka ngangithi, “Ungakhuluma uma kuyinto 
esile engafani nale mibhedo okade uyisho.” 

“Lalela-ke,” sekuqhuba uMike. “Angithi uyaye uzwe 
kuthiwa umuntu ongasazi isiNgisi uyaye abelokhu efundekela 
ngalezo zinhlamvana ezimbalwa azaziyo.” Ngavuma. 
“Njengoba-ke kade ngilalele uxoxa, ngiyathola ukuthi ayikho 
indaba kulo Tom wakho. Uyinkosi yamagwala.” 

“Hhabe! Ukushiso yini lokho?”kubuza mina ngokwethuka, 
ngithi nokuqalaza ukuthi akukho muntu yini eduze ongase 
asizwe abesexoxela uTom ukuthi sithe uyigwala. 

“Uma usucabanga wena Steve ukhona umuntu 
ongaqhakambisa ivolovolo njengoTom? Umuntu onalo 
uyalifihla, uma kuvela impi ayilwe nje ngaphandle kokuliveza 
lona aze aliveze ngoba esebona ukuthi sekunzima. Ngakhoke 
uTom lona udinga into ezomethusa ukuze lobu bugwala 
bakhe buhlale obala bubonwe yizwe ngoba okwamanje 
usabugqokise wona amavolovolo lawo.” 

“Yiyona-ke indlela yokumethusa elukhuni,” sekuphefumula 
mina. 

“Sengiyitholile-ke mina,” sekusho uMike maqede wathi 
ukuthula. 

“Khuluma phela sizwe,” sekusho mina. Nebala waqalake. 
“Kuzothi ngoMgqibelo noma ngeSonto uhambe uye 

76 



kuDolly. Uyohamba uphethe isihlilingi. Njengomuntu-ke 
owake wazishaya izinyoni esemncane ngiyethemba uyokwazi 
ukusisebenzisa. Uyosuka lapha ntambama ukuze ufike khona 
uDolly esahambile. Uyothi ungazenelisa ukuthi uDolly akekho 
bese ungena endlini yakhe. Amantombazane-ke awavamile 
ukukhiya uma ehamba ezindlini zawo. Kobe yishwa lakho-ke 
uma ufike kukhiyiwe ngoba kuyosho ukuthi lonakele leli cebo 
lethu. Uyonele ungene ubheke indawo ongacasha kuyona; 
indawo efana nengaphansi kombhede. Uyohoba-ke lapho 
aze afike uDolly. Noma esengenile wena uthule nje sengathi 
ufile ulindele ukufika kukaTom. Ngisho angaze acishe 
ilambu, alale, wena uthule nje ulindele. Kuyothi-ke uma uzwa 
kukhona okungqongqozayo, bheka-ke ngoba usuyakwazi 
nokungqongqoza kukaTom, bese usihlohla njalo isihlilingi 
sakho. Ucashile njalo belu. Uyothi esaveza ikhanda nje uTom 
bese usidedela. Uzame ukumvala ihlo ngaso uma ukwazi 
ukunemba njengami. Lapho-ke ngingabeka imali phansi 
kuyosimbuka amatshe selibaleka igwala lansondo. Emva 
kwalokho-ke uyozihlalela ngokukhululeka noDolly wakho. 
UTom akeseyubuye anihluphe ngoba uyocabanga ukuthi 
nawe unevolovolo leli abethi unalo yedwa noma uyocabanga 
ukuthi usumthengele izigebengu ukuba zimbulale ngoba phela 
uzobe engakubonanga. Lapho-ke akaseyubuye amcabange 
uDolly.” 

“Ngiyakuzwa uyakhuluma impela Mike kodwa mina 
ngiyibona ingaphezulu kwamandla ami le nto oyishoyo. 
Ngaphandle kokuthi mina ngeke ngiyenze, ngiyibona 
iwubucayi obukhulu. Ake ucabange nje ukuthi kungenzekani 
uma uTom lingase limshaye itshe maqede angabaleki 
njengoba kade ulindele?” 

“Into mina sengibubone kahle ubugwala bukaTom, 
uyobaleka noma ikanjani.” 

77 



“Ngiyawuzwayizwa lo mbonywana wakho, inkinga ekhona 
eyokuthi ubani oyokwenza yonke le nto oyishoyo.” 

“Phela iyokwenziwa uwena mninintombi.” 

“He! Ngabe akusimina lowo. Ukubona kanye ukubona 
kabili.” 

“Mina angidlali. Wena Steve kufanele uyenze ngempela 
le nto uma ufuna ukuhlala kahle noDolly wakho,” esho 
engincenga. 

Ngamane ngamhleka usulu nje uMike ngabuza ukuthi 
yena akayi ngani ngoba yonke le nto iyokwenzeka ecashile 
aze avele ngoba seyenzekile, abese emtshela uDolly ukuthi 
uthunywe yimina. 

“Ngeke kulunge uma kuhamba mina ngoba uyothi uma 
engafikanga uTom sengiziveza kube lukhuni kuDolly ukuba 
angilalise endlini yakhe eqala ngqa ukungibona. Kanjalo futhi 
noma angafika uTom ngiyothi lapho sengimbalekisile uTom 
kuphinde kube lukhuni ukungilalisa, kanti kuyobe sekuhlwe 
kakhulu futhi ukuthi ngihambe ngoba amaphoyisa ayavutha. 
Ukuba azikho lezi zizathu bekuzoya mina mathupha 
ngiyoyenza le nto engiyishoyo ngihluphe leli gwayana 
eliwuTom,” sekuchaza uMike. 

Ngathi lapho sengimuzwa echaza kanje uMike kwangifikela 
ukuthi kungenzeka ukuba mhlawumbe uMike lona uqinisile. 
Ngakhumbula nokuthi konje noDolly ngaze ngamthola ngoba 
ngicinelelwa uyena uMike. Kungabe nakulokhu ukungicinelela 
kukaMike kuzongisiza? Lowo mbuzo wangihlupha isikhathi 
eside. Kuthi noma ngicabanga ukuyivuma le nto ngiphazanyiswe 
ubucayi engangiyibona iyibo le nto. Kwathi emva kwesikhathi 
eside uMike engincenga ngaze ngafikelwa isibinjana nami 
ngazizwa sengithi, “Kulungile Mike ngizoyizama le nto oyishoyo 
kodwa ungethuki uma sengifika ungakashayi uMgqibelo 
ngizokutshela ukuthi sengibuye ngacabanga kahle ngabona 

78 



ukuthi akufanele ngiye laphaya.” 

“Ngibonga khona uma usangithembisa; ngikhuluma nje 
sengizoqala ukusakha isihlilingi. Ngiyosiletha kuwena uma 
sengisiqedile ukuze ube uqala ukusisebenzisa yikhona uyothi 
ushaya uMgqibelo ube usukwazi ukumisa umuntu kude 
maqede ufake itshe embotsheni yekhala lakhe ngesihlilingi.” 

“Kulungile Mike, kuzobonakala,” sekusho mina ngisukuma. 
“Sekufanele ngihambe futhi manje kungaze kuhlwe kakhulu 
ngoba angikwazi nakuhamba kahle.” 

“Akunani ngoba ngizokuphelekezela,” kusho uMike 
nangempela engiphelekezela. Endleleni sabuye savumelana 
ngokuthi kufanele ngiye ngeSonto kuDolly ngoba kungenzeka 
uTom angafiki ngoMgqibelo kanti ngeSonto kumfanele 
ukufika. 

Ngathi ngingakhululeka emsebenzini ngoMgqibelo emini 
ngamfica uMike esengilindele endlini yami. 

“Hhawu! Okusho ukuthi usheshe waphuma emsebenzini 
namhlanje?” sekubuza mina. 

“Ngiphume ngaso isikhathi esejwayelekile kodwa-ke 
ngagijima sengiza lapha ngijahe ukuzokutshengisa nasi 
isihlilingi leso esakhuluma ngaso.” 

“Hhabe ususakhile? Awusilethe lapha ngisizwe.” Nebalake 
ngasithatha ngasivivinya. Ngasizwa silungile impela saze 
sangikhumbuza leziya zinsuku nami ngisazishaya ngempela 
izinyoni. 

Ngaqala-ke manje ukuzilolonga, uMike elokhu engibekela 
izinto ukuba ngizishaye. Phela unkabi lona wabe esengitholele 
nezinhlamvu. Kukhona umshini ababewukhanda nomlungu 
wakhe, yena-ke wabe esethatha uhlwayi lwawo. Lolu hlwayi 
lwalungaphezulwana kancane kolwebhayisekili ngobukhulu. 
Ngangithi lapho ngidubula ngizwe uhlamvu lukhala 
ngenkathi ludabula emoyeni luyoshaya leyo nto engiluqondise 

79 



kuyona. Ngancanywa kakhulu ngesikhathi uMike engibekela 
udoli buqamamana maqede ngawushaya ngawukhipha iso 
ngesihlilingi njengoba ayeshilo uMike. Ngaze ngafisa sengathi 
nelikaTom iso ngingalenza njalo. Nokho-ke kangaziduduza 
ngokuthi ngizomthola kusasa. 

Sahlukana-ke noMike, nami ngalungiselela indlela 
engangizoba nayo ngakusasa. Nasezinyaweni ngabe sengiphile 
saka, sengingajaha inyamazane ngiyibambe. Sasivumeleneke 
noMike ukuthi ngiyodlula kuyena uma sengihamba. 
Empeleni ngangifuna ukuba sidlule naye eChibini ukuze 
ngidlule ngithole isibindi ngoba ngangithanda ukuyesaba le 
nto engabe ngiyoyenza. 

80 



12 


Nangempela kwathi ngeSonto emini sasuka noMike. 
Savumelana ngokuba siqonde eChibini ukuze ngithole 
isibindi. Nokho-ke ngaphambi kokuba singene ngake ngama 
efasiteleni ngaqalaza ngaphakathi ukuthi kungenzeke yini 
ukuba ngithi ngiyangena kanti sengizithela kuyena uTom. 
Ngathi ngingazenelisa ukuthi akekho, sabe sesingena. Sathenga 
into eyanele ukuthi siswakame. Ngathi ngizwa kwabe sekuthi 
angikhiphe iduku ngizesule ubuso. 

Kwabe sekuqala ukugcwala lapha eChibini, abantu 
sebelokhu bengenile nje, nakumina amehlo engasuki 
ngasemnyango ukuze ngimbone kahle uTom uma engena. 
Babexoxa abantu bengazi nokuthi lidumephi, bengafani nami 
engangingazi ukuthi kuyothi kusa ngakusasa ngibe sengehlelwe 
yini ebusuku. 

Amabhungu ayezixoxela ngezintombi, amadodaezixoxela 

81 



ngezindleko ezifana nokufundisa izingane ezikoleni nokuthenga 
impahla yasendlini. Abanye bezixoxela ngokuguquka 
kwezikhathi nokungaziphathi kahle kwentsha yanamuhla. Kubo 
bonke laba bantu, abangihlaba umxhwele amadoda amabili 
ayehlezi ekhanda, eyesibili yayisenazo izinwele noma zabe 
sezixubile nje, amazinyo-ke nje eyabe ingasenawo. Lokho-ke 
sasheshe sakubona ngoba yayithanda ukuhleka njalo. Umlomo 
wayo wawuhlale usebenza njalo ngoba yayinenqawe eyayihlale 
iyigxumekile lapha emlonyeni, iyikhiphe ngoba izophuza noma 
ihleka noma-ke ikhomba. 

Impandla yabe ixoxa ngomuthi othile ofike uwushise emzini 
womuntu maqede kuzumeke bonke abantu abangaphakathi 
uzenzele yonke into oyithandayo bengakuzwa. Laphoke 
nami ngazithola sengiwathe nje amehlo kula madoda, 
sengiwucabangela uTom lo muthi ababekhuluma ngawo. 
Aze agcina ngokungibuza la madoda ukuthi kwenzenjani 
ngawajamela kangaka. Bheka-ke nami sengiziswakamele 
ngavele ngabaxoxela ngaso sonke isimo sohambo lwami. 
Impela nala madoda yawagqihisa le ndaba yami aze athi 
ngiwakhumbuza wona ngezinsuku zawo zobusha. Indoda 
yenqawe yona ngayibona ifaka izandla emakhukhwini engathi 
izokhipha isikhwama sikagwayi. Yakhipha iphepha yanginika 
lona yathi ngiyothatha lokhu okuphakathi ngizilamulele 
ngakho uma sekunzima. Ngathi lapho ngibheka ukuthi ngabe 
kukhoni phakathi ngathola ukuthi upelepele lona oyimpuphu. 
Nami ngabonga kakhulu kule ndoda, ngasho ngenhliziyo 
ngathi ngiyowuqulela wonke emehlweni kaTom uma izinto 
sezinzima. 

Sathi singaphuma eChibini sehlukana noMike; yena 
wabamba ebheka ekhaya mina eBhekemuva. Kwabe 
sekuntambama impela ngalesi sikhathi. Endleleni 
ngangihambe ngithinta lapha ekhukhwini ngizwa ukuthi 
isihlilingi sami sisekhona yini. Phela sabe sesisiqambe igama 
sinoMike sathi ‘uMkhululi’ ngoba uma sasiphumelele 

82 



sasizongikhulula kuTom lona owabe esenginciphisele injabulo 
yami kulezo nsuku. Yize noma ngabe sengiswakeme nje kwabe 
kusahambeka kahle. Ngathi ngethuka ngabe ngiqhamukela 
endlini kaDolly. Kwabe sekuqala ukuhwalala ngalesi sikhathi. 

Angizange ngingqongqoze emnyango ngamane nje ngavula. 
Kwaphela nasozwaneni lapho sengithola ukuthi kukhiyiwe. 
Ngakhalela amandla ethu sicebisana ukuthi sizokwenzenjani, 
ngakhalela nezinyawo zami ngiza eBhekemuva. Ngakhalela 
amandla kaMike akha uMkhululi nesikhathi sami engisichithile 
ngidubulana nodoli ngithi ngizilolongela leli thuba. Ngakhalela 
imali yami ngidlula eChibini ngiyothatha isibindi kanti 
angizusisebenzisa. Yaba buhlungu inhliziyo yami sengimile, 
kungikhanyela ngokusobala ukuthi ayikho into engizoyenza 
ngaphandle kokuba ngiphindele emuva. Ngathi lapho 
sengizophuma ngesango ngaphenduka ngabheka ngemuva. 
Ngezwa inhliziyo igxumangxuma ngaphakathi ukujabula 
lapho sengibona ukuthi kukhona ifasitele elivuliwe endlini 
kaDolly. Ngaya kulona sengindiza.Labe lilikhulu ngokwanele 
ukuba ngingene ngalo. Nangempela emva komzuzwana ngabe 
sengingaphakathi. 

Ngafica kumnyama endlini. Ngabona ukuthi ngizothi 
ngiyakhanyisa kanti uDolly useseduze abese ekubona ukukhanya, 
kube ukonakala kwecebo lethu njalo. Ngamane ngaqhwiza 
umentshisi ukuba ngibone ukuthi umbhede ungaphi, ngenzela 
nokuba ngingashayisi izinto ngesikhathi ngihamba ngiyocasha 
phansi kwawo. Okwesibili uthi ngaluklwebha ukuba ngigudluze 
kahle izinto ezabe zingaphansi kombhede. Ngaphambi 
kokuba ngingene ngaphansi kombhede ngakhipha uMkhululi, 
nezinhlamvu nopelepele ngakubeka obala. Ngangena-ke 
phansi kombhede. 

Ngahlala ngaze ngaphola. Ngabona ukuthi ukuba bengicashe 
ngoba ngidlala, mhlawumbe ngifuna ukuzethusela uDolly, 
bengizoze ngizumeke. Pho-ke ngoba kwabe kungadlalwa 
ngangizwa ngisho ikhasi eliwa esihlahleni phandle. Ngahlala 

83 



ngaze ngacabanga ukuthi mhlawumbe uDolly uzihambele 
ngeke abuye nakhu eshiye ekhiyile nasendlini. Kwathi 
sekubuhlungu nohlangothi engabe ngilele ngalo ngamuzwa 
uDolly evula isango ehambe ehlabelela ingoma ethi, ‘Indoda 
ingishiye ngingenalutho.’ 

Wathi lapho efika emnyango, wayeke ukuhlabelela 
washaya ikhwela. Uwuvula nje umnyango sengiyambuka. 
Ahambe athi uma engasekhanda lombhede athathe 
umentshisi akhanyise isibani. Indaba yacishe yonakala 
lapho uDolly esekhumula izicathulo. Njengokwejwayelekile, 
wathi angazikhumula izicathulo wazifaka ngaphansi 
kombhede zangithinta esiswini. Angazi-ke noma 
uDolly wezwa yini ukuthi kukhona lapho izicathulo 
zishayise khona ngoba ngathi ngimbona wayephakamisa 
izingubo zombhede. Nami ngaze ngasizwa ukuba 
ngihlehlele odongeni ngikhwece nesisu. Emva kwalokho 
uDolly wabuye waziphindisela izingubo waqhubeka 
nokuyaluza njengomuntu olungiselela ukulala. Ngathi 
ngimuzwa wayesezijikijela embhedeni. Ngiyabona ukuthi 
wayesazicambalalela nje ngoba angizibonanga izingubo 
zinyakaza futhi nesibani akasicimanga. Ngiyabona ukuthi 
kukhona into ayesayifunda noma ebuka izithombe ngoba 
ngangide ngizwa ubupheqepheqe bamaphepha. 

Ngangihlezi kanjalo-ke ngaphansi kombhede ngilindele umzuzu 
engangingawazi noma uzofika nini. Ngangisenokuthokoza 
ngaphakathi ngoba zazingakangihluphi lezi zinto 
ezivama ukuhlupha abantu uma becashile, izinto ezifana 
nokukhwehlela nokuthimula, nokuzenwaya emzimbeni. 
Nokho-ke ikhona into eyodwa eyathanda ukungihlupha. 
Njengomuntu owayekade edlule eChibini kwashaya isikhathi 
sokuba ngiye kozikhulula. Ngathi ngisacabanga ukuthi 
ngizoyenzenjani le nto engihlupha kangaka ngaphazanyiswa 
ukungqongqoza emnyango. 

Akubange kusandingeka ukuba ngitshelwe ukuthi 

84 



lokho kungqongqoza okukaTom. Ngathi ngizwa uDolly 
wayenxapha maqede wajikijela le nto ayeyifunda phezu 
kombhede, wasukuma wama ngezinyawo. Lapho-ke 
kwadamukautshwalaengqondweni kimina. Ngaqala manje 
ukuzisola ukuthi bengivumelani ukuza lapha. Mibili imibuzo 
eyangihluphayo engqondweni ngaze ngazizwa sengijuluka. 

Owokuqala umbuzo kwaba owokuthi kuzokwenzekani uma 
uhlamvu lumshaya uTom maqede angabaleki. Ungcono-ke 
lo mbuzo ngoba wona ngangi-ke ngawubuza kuMike. Lonake 
wesibili wona ngazisola kakhulu ngawo ngoba awuzange 
ungifikele ngesikhathi sisacebisana noMike kanti ngawubona 
ubalulekile. Wona-ke kwakungowokuthi kuzokwenzekani 
uma ngithi ngiyadubula ngigeje uhlamvu lungamthinti 
kwakumthinta uTom. Pho sasisekhona yini sona isikhathi 
sokucabanga ngoba ukuze icebo lisebenze njengoba kuhlosiwe 
kwakudingeka athi evela nje uTom emnyango ngekhanda 
ngibe ngimdedela uMkhululi. Ngakho-ke wathi esukuma 
uDolly eyovula emnyango ngabe ngimnweba uMkhululi, 
sengimfakile nohlamvu, ngilungiselela ukumdedela. Laphoke 
izandla zabe sezivevezela sengathi nginedumbe futhi leli 
lomuntu uma eseguge kakhulu. Ngale nkathi ngabe sengivele 
kancane ngekhanda phansi kombhede ukuze ngidubule 
kahle. 

Wathi angasho uDolly ukuthi, “Ngena” wabe esebuyela 
embhedeni wahlala phansi. Nangempela wavuleka umnyango. 
Wathi angavela nje uTom ngekhanda kwadingeka ukuba 
ngigadle njengoba sabe sivumelene sinoMike. Esikhundleni 
sokuba ngidubule isandla sasuke savevezela ngosekuphindwe 
kabili. Lapho-ke kwangikhanyela ngokusobala ukuthi nakanjani 
ngizogeja uma ngike ngathi ngiyadubula. Ngakho-ke 
wangena uTom waze waphelela wonke umzimba wakhe 
ngingakadubuli. 

Kwakusenguyena lo Tom engimaziyo, nengangimbone 

85 



ngeSonto elidlule nesihluthu engakasigundi, esagqoke 
zona lezo zinto, nogwayi ewugxumekile emlonyeni. Wathi 
angangena waphenduka wavala emnyango maqede wama 
ngemuva kwesicabha wakhumula ijazana lakhe lelo akhipha 
kulona ivolovolo ngeSonto elidlule, waligaxa. Wathi lapho 
eqeda ukuligaxa ephenduka ngamdedela uMkhululi. 

Emva kwalokho-ke nami angibange ngisakubona 
konke okwenzekayo. Engikukhumbulayo nje ukuhlakazeka 
kwezinhlansi zikagwayi kaTom ngesikhathi yena egxuma ebheka 
phezulu ecishe eshayisa ophahleni lwendlu, nokubhaklazeka 
kwesicabha ngesikhathi ebuya phezulu ezozishayisa kusona, 
nokubhaklazeka kwaso okwesibili ngesikhathi esivula ephuma 
ngesamagundane, esishiya engasasivalanga. Okwalandela 
lapho kwaba ingidi yezigi zikaTom esebaleka, eyayicishe 
ilingane neyamahhashi emjahweni omkhulu wasebusika, 
nobufohlofohlo engasola ukuthi obakhe uTom ngesikhathi 
eqa othangweni ngoba ebona ukuthi isango lizombambezela, 
kuhle kwami mhla ngikhishwa uyena uTom ngeSonto. 
Ubufohlofohlo lobo babuphelekezelwa ubukleklekle engasola 
ukuthi obezingubo ezazidatshulwa uthango. 

Emva kwalokho-ke kwathula kwathi cwaka. Njengoba 
ngangivele ngekhanda ngaphansi kombhede ngase ngibuka 
uDolly lona owabe esephaphatheke ngisho nasebusweni 
ukwethuka, ebambe ongenzansi, esewakhiphe wonke 
amehlwana akhe amancane. Kwanezeleka ukwethuka 
kukaDolly ngenkathi esengibona ngiputshuka ngaphansi 
kombhede, kwabaleka ngisho nezwi wasala esekhamisile nje 
engasashongo nokuthi ‘Hawu!’ njengoba ayefisa. Ngathi 
ngingaphuma ngaphansi kombhede sengimi ngezinyawo 
ngibuka umnyango lona owawusalokhu ugengelezile 
ngisacabanga nokuyowuvala ngezwa uDolly eseshayeka lapha 
esifubeni engigona saye sayowela phezu kombhede. Kwaphela 
umzuzwana engibambe kanjalo. Wathi lapho engidedela 
khona uDolly labe selimbuyele ngisho nezwi, nasebusweni 

86 



engasaphaphathekile njengakuqala, eseqala ukubuyela ebaleni 
lakhe. Wathi noma esethi uyakhuluma izwi lamceba ukuthi 
usanda kwethuka kakhulu amaphaphu asephezulu. Nokho-ke 
ngaphambi kokuba sixoxe ngasukuma ngayovala emnyango. 

Ngamlandisa-ke uDolly ngisusela ekufikeni kwami 
nokungena ngefasitela, nokufika kwakhe kuze kufike ekusukeni 
kwesidumo. Wathi lapho ebuza ukuthi bengingamtsheli ngani 
noma bengingazivezi ngani ukuthi ngikhona ngamchazela 
ukuthi icebo lami belingezuba yimpumelelo elibe yilona 
ukuba bengike ngaziveza. Saqala-ke noDolly sesixoxa 
sibukeza okwakusanda kwenzeka. 

87 



13 


Ngasale sengizitshela engqondweni yami ukuthi sengizosale 
sengilala ngoba sekuhlwe kakhulu futhi akusekhoTom ozofika 
azongihlupha. Lolu-ke kwaba usuku lwami lokuqala lokuba 
kengiyibuke kahle indlu kaDolly, ngibone nokuthi kukhona 
zinto zini phakathi. Phela ngosuku lokuqala lwangempela 
ngangisagcwele kakhulu injabulo, ngakho-ke ngingakwazi 
ukubona kahle yonke into. 

Yayinkulu ngokwanele le ndlu kaDolly. Wawuthi ungena 
nje emnyango amehlo akho abe ekhangwa ikhabethe 
lezingubo laphaya ngasemsamo. Eduze kwalo kukhona 
elinye ikhabeshana elabe linesibuko esikwazi ukuveza wonke 
umzimba womuntu uma emile. Phezu kwalo kwabe kukhona 
izinhlobonhlobo zemithi egcotshwayo neqholwayo lapha 
ebusweni ukuze umuntu abukeke kahle. Ngasodongeni 
kwabe kuncike umbhede, kukhona nefasitela futhi phezu 

88 



kwawo, leli phela engangena ngalo. Kwakukhona elinye futhi 
ifasitela odongeni olubhekene nalolu okwabe kuncike kulona 
umbhede. Ngaphansi kwaleli fasitela kwabe kukhona itafulana 
elincane nezihlalo ezimbili. Phezu kwalelo tafulana kwabe 
kukhona izinto ezifana namaphepha okubhala, namapeni, 
namanye amaphephabhuku athile afana naleli elalifundwa 
uDolly ngesikhathi ngihobe ngaphansi kombhede. Laphaya 
ngemuva kwesicabha kwabe kukhona imishanelo emibili, 
engayibona maqede ngayicabangela ukuthi mhlawumbe 
iyongilamulela ngelinye ilanga uma izinto sezingimele kabi. 

Yonke le nto ngiyibona nje ngicambalele phezu kombhede. 
Ngabe sengikhangwa esinye isakhiwo esingandile. Laphaya 
phezu kwesicabha kwabe kukhona indawo eyakhiwe kahle, 
ongabeka kuyona izimpahla ezifana namabhokisi amakhulu 
nokunye okunjalo. Okwangixakayo ukuthi uDolly yena wabe 
engabekile lutho kule ndawo eyayibukeka ikulungele kangaka 
ukugcina impahla. Bese ngisola ukuthi mhlawumbe uDolly 
uswele umuntu ozombekela impahla kule ndawo ngoba nakhu 
ithanda ukuba phezulu. Ngithe ngisuka ngangimbuza uDolly 
ngale ndawo, “Manje Dolly yini eyenza ukuba ungabeki lutho 
kuleya ndawo ephezu kwesivalo?” ngisho ngikhomba. 

“Ukubuziswa yini lokho?” kuphenya uDolly. 

“Into bengicabanga ukuthi mhlawumbe weswele umuntu 
ongakubekela izimpahla ngoba leya ndawo ithanda ukuba 
phezulu.” 

“Kanti-ke Steve ngayiyeka ngamabomu leya ndawo.” 

“Hhayi-ke sengiyezwa-ke Dolly wami; yize noma 
bengingathanda nje ukuwazi lawo mabomu owawayekelayo.” 

“Sengizosale sengikutshela-ke ngoba ngiyabona uyinakile 
leya ndawo. Lalela-ke,” aqale-ke uDolly angixoxele. “Uyabona 
Steve, unkosikazi walapha ekhaya akathandi ukuba umuntu 
engithandana naye afike lapha ngoba uthi lokho kwenza 
ngingawenzi kahle umsebenzi wakhe. Uzama ngamandla 

89 



akhe onke ukuba kungangeni muntu lapha.” 

“Udlala ngesikhathi sakhe nje ngoba umuntu angafika 
lapha ebusuku engasamboni yena,” sekuphawula mina. 

“Usho ngoba ungamazi wena. Ngike ngithi sengilele 
ngimuzwe esengqongqoza ethi angimvulele.” 

“Athi uyaphi uma umbuza?” kubuza mina. 

“Phela unkabi lona uhlakaniphe kabi. Usathatha izimpahla 
ezithile ezifana nezinsimbi zokushisa izingubo nokunye-ke 
okunjalo akubeka lapha kule ndlu. Ngakho-ke uyaye athi 
ufuna enye yalezi zinto. Ngikhumbula ngelinye ilanga lapho 
angivusa sekuyela kwamabili. Wathi engena nje wabe ephenya 
ngaphansi kombhede wami ethi kukhona into ayibhekayo. 
Ngiyasola ukuthi kukhona owayesemtshelile ukuthi thina 
mantombzane siyaye sicashise amasoka ethu ngaphansi 
kwemibhede.” 

“Ngokubona ukuhlupha kwakhe-ke lo mlungu sengamtholela 
icebo; uTom nje ubeselazi kahle lelo cebo. Nawe uzolijwayela 
uma usuvamile ukuza lapha. Ngenkathi engqongqoza 
umlungu emnyango uTom ubesemane akhwele phezulu 
kuleya ndawo okade ungibuza ukuthi ayinazo ngani 
izimpahla. Lapho-ke umlungu ubeyaye angene ayaluze 
aze aphume engambonanga. Ngelinye ilanga wangena 
kanjalo umlungu wathi ubezongikhumbuza ukuthi ngingezi 
ngakusasa emsebenzini ngoba yilanga lami lokukhululeka. 
Ngaxakwa nje ukuthi ubengangikhumbuzi ngani yonke imini 
lena. Ngasizwa yikona ukuba uTom akhwele laphaya phezulu 
ngalelo langa. Nawe-ke uma sekungawe uyokwenzenjalo.” 

Ngalalelisisa lapho uDolly engixoxela ngale ndawo 
elalingasuki ihlo lami kuyona. Nangempela-ke ngakubona 
ukubaluleka kwayo. Nami ngaze ngazibona ngeso lengqondo 
sengikhwela phezulu kule ndawo ngenkathi umlungu 
engqongqoza emnyango. Kwakwazi bani? Mhlawumbe 
kwakungeke kuse ngalobo busuku ngingakhwelanga khona. 
Saxoxa-ke noDolly kwaze kwadlula phakathi kwamabili. 

90 



Nokho-ke akekho owabe esekhohliwe isidumo esabe senzeke 
ngalobo busuku, ngenkathi ngixosha uTom. Ngakho-ke 
ngalala ngigcwele intokozo nokuzibonga ngokuhlabana 
kwami. 

Ekuseni ngakusasa indlela yabonwa yimina 
kusempondozankomo ngenzela ukuba ngiqale umsebenzi 
ngesikhathi esifaneleyo. Ngathi ngingaphuma emsebenzini 
ntambama ngaqonda kuMike sengiyomxoxela ngohambo 
lwami lolu engangilubona luyimpumelelo enkulu. 

91 



14 


“Yisho Steve! Kunjani mfanomdala kwasengathi izinto 

ziyethembisa?” 

“Ukushiso yini lokho?” kubuza mina. 

“Ngisho ngoba ngibona izihlathi zejwayele ngasezindlebeni 
kanti noma ngikubheka ezinyaweni awubathazi njengaleliya 
langa mhla kade uphume ngesamagundane.” 

Kwabe sekufika engqondweni ukuthi akengimkhohlise 
uMike ngizwe ukuthi uzothini. “Khona akufananga nalelo 
langa noma-ke sengikhalela izinyawo zami ngiya laphaya 
kanti ngihambela ubala.” 

“Hhawu! Alifikanga yini leli bhoxogwana eliwuTom?” 
kubuza uMike ekhiphe amehlo. 

“Lutho phela mfana, ngilindele ngaze ngakhathala,” 
ngisho ngokukhulu ukudangala, ngimbheka nasemehlweni 
ngifuna ukubona ukuthi imphatha kanjani le nto. Ngamfica 

92 



ethule ebheke phansi, maqede nganezezela ngathi, “Wo! Yeka 
amandla esambane,” maqede ngathula kwadlula umzuzwana 
sithule sobabili. 

Kwaze kwabuye kwaphefumula yena uMike ngezwi elabe 
ligcwele ithemba wathi, “Kodwa akusenani ngoba uzobuye 
uphindele. Icebo lami leli engachitha isikhathi esingaka 
ngilakha alikwazi ukumoseka kanje lingasebenzi. Manje 
uzophindela nini-ke Steve?”ebuza engibheka nasemehlweni. 

Lapho-ke ngahluleka ukuzibamba ngasuke ngaqhumuka 
ngahleka kunokuba ngiqhubeke nokumkhohlisa. 

“Manje Steve uqondeni ngokuba ngithi ngibuza kahle 
futhi ngingadlali wena umane nje ungokhe ngensini?” kubuza 
uMike edidekile isenzo sami. 

“Hhayi ngiyaxolisa ntanga; into bengidlala kukho konke 
lokhu ebengikusho. Bengisafuna ukubona ukuthi uzothini.” 

“Kodwa Steve yini ukudlala kabi kangaka?” esho ziqala 
nokuhlehla izihlathi kanti kade esephatheke kabi omdala. 
“Awuze nendaba-ke Steve mina ngizoza nendlebe; ungixoxele 
kahle yonke into eyenzekile, ukusuka nokuhlala kwayo.” 

Nebala-ke ngayiqala indaba ngisusela ekufikeni kwami 
endlini kaDolly ngize ngicishe ngiphindela emuva ngaze 
ngayibeka ekugcineni. Ngingeyibale indlela ajabula ngayo 
uMike esezwa ukuthi icebo lakhe lasebenza ngempumelelo 
enkulu kangaka. Wangixhawula ephindelela esho nokusho 
ethi, “Uyabona-ke ukuthi mina angilakhi icebo elinephutha. 
Uyabona-ke ukuthi ngakusiza, ngakucinelela ngenkani 
yize noma wawungafuni. Ngangibona khona lokhu ukuthi 
icebo lami lizosebenza kanje,” esho ephinda engixhawula, 
nami ngazizwa sengifana neqhawe elikhulu elingabalwa 
noNozishada kaMaqhoboza. Ngabona ukuthi kanti ukuba 
nesibindi lokhu kuyasiza. Ngacabanga izikhathi ezimbili 
engase ngike nganqwamana ngazo noTom; izikhathi 
engazizwa zisinda ngaphezu ngisho kwezomuntu uma 
edilikelwe umgodi ezimayini elindele usizo. Impela ngazibona 

93 



ukuthi sengiwumakadebona woqobo. Kodwa ngathi lapho 
ngihlaziya kahle ngathola ukuthi lobu buqhawe bami 
bungenxa kaMike ngoba uyena owayeyaye angicinelele noma 
ngingavumi. 

Sadlulela-ke nakwezinye izindaba ngaze ngamxoxela uMike 
nangengosi kaDolly acashisa kuyona amasoka akhe uma 
esehlaselwe unkosikazi womlungu kwesikabhadakazi. NoMike 
yamhlaba umxhwele le ndaba yale ndawo nalo nkosikazi 
womlungu. Kukhona okunye engakuphawula kuMike 
ngenkathi sixoxa naye. Isikhathi esiningi ngabe sengimfica 
ethule ecabanga kunokuba alalele le nto engabe ngiyisho. 
Ngaze ngambuza uMike ukuthi yini lena emenza acabange 
kangaka aze ancishelwe nawukujabula lokhu okade kukhona. 

Wangiphendula-ke omdala ngesikhulu isizotha lesi 
nangezwi eliphansi wathi, “Impela Steve ngiyabona ukuthi 
icebo lethu lisebenze ngempumelelo enkulu. Kodwa-ke 
kukhona indawana engangenelisi neze. Leli phutha elenzekile 
alinakekile neze kanti liqukethe lukhulu.”Lapho-ke ngaqala 
ukudideka ukuthi usekhuluma ngani-ke manje uMike ngoba 
mina ngangingakasoli lutho. Nokho-ke manje angisale 
sengithula nje ngizwe ukuthi yena uzoqhubeka athini yena 
ngokulokhu ahlale ephuma eceleni kuhle kukajosaka. 

Aqhubeke-ke athi, “Uyabona Steve, mhla nihlangana 
noTom okokuqala uthi ivolovolo walikhipha kulelo jazana lakhe 
likakhakhi. Le ndawana asiyinakanga ngenkathi sakha icebo 
lethu kanti ibaluleke kabi. Ngenhlanhla-ke ubugwala bakho 
busisizile kuleyo ndawana esingayinakanga. Uyabona Steve 
ngangenza iphutha lapho ngithi akothi eliveza nje ikhanda 
uTom ube umdedela uMkhululi. Kwakufanele ngithi ubogadla 
emva kokuba esengenile uTom walikhumula nejazana lelo 
lodumo. Ngenhlanhla-ke izenzekele leyo nto. Obesekufanele 
ukwenze-ke wena Steve ukuba anele ahambe uTom njengoba 
kade usumethusile bese ulikhuthuza leli jazana ubone ukuthi 
awuzulifica yini lelo volovolwana okuqhoshe ngalo okuwuTom. 

94 



Mina ngineqiniso lokuthi ubuzolifica ngoba uthi wambona 
elikhipha kulelo jazana; ngakho-ke kusho ukuthi lihlala kulona 
ngoba kuthiwa okuwuTom lokhu akwehlukani nalo lelo 
jazana. Manjena-ke Steve ngiyethemba uyalibona iphutha 
olenzile ngokungalikhuthuzi ijazana likaTom?” esho elindela 
impendulo uMike emva kokuba ayeseveze le nto engabe 
ngingayicabangi nakancane mina wakoSteve. 

Emva kokuthula isikhashana ngabe sengivuma ukuthi 
ngiyasibona isiphosiso sami. Emva kwalokho-ke sathula 
sobabili isikhashana. Kwabe sekufika kimina umqondo wokuthi 
angiphindele khona ngiyolibheka ivolovolo leli uma uTom 
engabuyanga. Lapho-ke lwangithi heqe uvalo uma ngicabanga 
leyo nto. Ngabe sengithi angimgijimele ngaphambili ngokuthi, 
“Kodwa-ke sesiyakhala nje phela ngoba konakele. Empeleni 
kufanele sisale sesithula nje ngoba ukukhala kwethu sekufana 
nokubhodla emswaneni, selidume ladlula; ngiliyeke ngiliyekile 
ijazana likaTom; kusho ukuthi inhlanhla yakhe-ke naye.” 
Ngisho ngigcizelela ukuze uMike angalingi ayicabange indaba 
yokuthi ngingaphindela endlini kaDolly. Ngangifuna azibonele 
kusekude nje ukuthi angizuyivuma neze leyo nto, ngakho-ke 
angabe esayiphatha nakuyiphatha. 

Kanti ngiyazidlalela nje kuMike wansondo. Ngithe ngimuzwa 
wabe ethi, “Kodwa mina Steve angivumelani nawe uma uthi 
selidume ledlula. Ngokwami alikadluli neze ngoba njengoba uthi 
uTom ubaleke walishiya ijazana lakhe kusho ukuthi namanje 
akakalilandi ngoba phela akakwazi ukufika emini; ngakho-ke uma 
wena ungaya endlini kaDolly, ungafika kuqala kunoTom uma 
usheshe wahamba. Angathi efika yena wena ube usuyithathile 
leyo nto esejazini maqede wazibuyela. Ngakho-ke nakanjani 
namhlanje ntambama kufanele uphikelele khona Steve.” 

Kwangikhanyela ukuthi uMike lona uzoya kude nale 
ndaba yokuphindela endlini kaDolly. Ngakhumbula nokuthi 
konje kuthiwa, umlomo yishoba lokuziphungela. Ngakhoke 
ngabona kungcono ukuba nami ngiziphungele kulo mlilo 

95 



owabe ubaselwa uMike. “Ngingakwephuli nje ulimi Mike; 
mina ngithanda ukukwazisa ukuthi angizimisele nanini 
ukuphindela endlini kaDolly, ngihambele into efana naleyo. 
Ngakho-ke uma uzama ukungitshela lokho kungcono umane 
uyeke ngoba angisoze ngayenza leyo nto nanini.” 

“Usho ukuthi wena Steve awunandaba nokuthola ivolovolo 
mahhala?” kubuza uMike ehlahla amehlo. 

“Kakade lizongenzelani?” 

“Usho ngoba ungaluboni usizo lwalo noma uzidlalela 
ngami nje? Kanti wena waxoshwa yini endlini kaDolly 
ngosuku lokuqala mhla ukhohlwa ngisho yizicathulo zakho? 
Angithi waxoshwa yilona ivolovolo?” 

Kwabalukhuni kimina ukuthi ngizowuphendula ngiwuthini 
lo mbuzo. Isizathu salokhu kwaba wukuthi empeleni akusilona 
ivolovolo elangixosha endlini kaDolly mhla ngikhohlwa 
nayizicathulo, ngangivele ngizombalekela uTom noma ngabe 
akalivezanga ivolovolo. Kodwa ngesaba ukukuveza lokho 
kuMike. Kwabalukhuni futhi ukuba ngivume ukuthi yilona 
ivolovolo elangibalekisayo ngoba lokho kwakuzongiphoqa 
ukuba ngivume ukuthi linosizo, bese eyasizakala-ke uMike. 
Ngakho-ke ngamane ngazithulela nje ngenza sengathi 
ngiyacabanga kwaze kwabuye kwaqhubeka yena wathi, 
“Ukhumbule futhi Steve ukuthi ivolovolo alimsizi umuntu 
ekubeni afane nokuthi ugqoke insimbi kuphela, kodwa 
liwomkhulu umcebo lona uma ungase ulidayise uma ubona 
ukuthi wena awuzulisebenzisa. Ungathini-ke wena ukuyeka 
umcebo onjalo usuzilethile?” 

Athanda ukungithinta la mazwi kaMike okugcina. 
Ngazicabanga izishaqane zemali engingaba nazo ngoba 
ngangiyaye ngizwe uma kukhulunyelwa phansi kuthiwa 
ivolovolo leli lingenkulu imali lena uma ulidayisa. Kuthi 
kusenjalo kufike omunye umqondo kimina wokuthi ibiyini 
imali kunempilo yami. Ngibuyele esinqumeni sami sokuqala 
sokuthi angisoze ngaya laphaya nanini. 

96 



“Wena Mike uyithatha kalula le nto sengathi uTom yena 
lapho ekhona akukho cebo alakhayo. Impilo yami yona 
awuyicabangeli ingozi engase ingene kuyona? Usho ukuthi 
lezi zigigaba ezimbili esengike ngahlangana nazo endlini 
kaDolly zazingeyona ingozi empilweni yami? Manje wena 
usuhlongoza isigigaba sesithathu futhi engineqiniso lokuthi 
sona siyingozi kakhulu.” 

“Usho ngani Steve ukuthi sona siyingozi kakhulu?” 

“Phela Mike kumele ukhumbule ukuthi uTom lapho ekhona 
umatasatasa naye njengathi nje. Uma ivolovolo libaluleke 
njengoba usho nje naye uTom ngeke aliyeke lihambe kalula 
nje. Ngakho-ke naye lapho ekhona uselungiselela ukuyilanda 
impahla yakhe ngoba naye uyazi ukuthi kungaze kuvele 
omunye onjengami ayithathe. Ngakho-ke kulula nje ukuba 
ngithwale ikhanda namhlanje ntambama ngiya endlini 
kaDolly ngifike ngizithele kuyena uTom. Lapho-ke kungalula 
ukuba ngife ngoba phela naye uTom uzoza ehlome ephelele 
njengoba phela useke wazizwela ukuthi ishisa kanjani indlu 
kaDolly. Futhi angethembi ukuthi uzoza ehamba yedwa. 
Angazi-ke ukuthi wena Mike ungibhebhezela ngokuthi 
angiye laphayana njena uzicabangile yini zonke lezi zinto 
engizibalayo.” 

“Ngiyakuzwa uyakhuluma impela Steve kodwa-ke yonke le 
nto oyibalayo ayisho ukuthi usungaliyeka ivolovolo selizilethile 
ngale ndlela. Mina impela ngisemi ezwini lami lokuthi 
ngiyodela ngoba sengikubona usubuya nalo ivolovolo.” 

“Usho ngoba kungesiwena oyobhekana noTom. Kafushane 
nje mina wakoSteve ngiyaphathisa angiseyufika lapho. 
Wena-ke okhalela ivolovolo ungahamba nje uzilandele, mina 
ngiyaxolisa impela kuleyo nto.” 

“Usho ukuthi Steve impela uyawudedela lo mcebo 
ukuba uphahlazeke phansi; impela uyayivalela inhlanhla 
lapho ingqongqoza? Besengiqala ukukwethulela isigqoko 
ngento osanda kuyenza lapho uxosha uTom. Nokho-ke 

97 



manje sengiyadumala ukuthi kanti bengenza iphutha 
ngokukwethulela isigqoko kanti usenje,” asho azithulele 
umntakaMaphumulo umbona nasebusweni nje ukuthi 
impela udangele lo muntu nokuthi ukudangala lokho 
ukuthole endaweni abengakulindele neze kuyona. Yize noma 
ngangisazabalazile ezwini lami lokuthi angisoze ngalubeka 
endlini kaDolly, angihlaba amazwi kaMike. Ngathula ngake 
ngacabanga. 

Into eyangihlupha kakhulu kwaba umcabango wokuthi zonke 
izindawo engase ngidlule kuzona ngangiphoqelelwa uMike 
ngenkani ngifike ngiphumelele. Kungase kwenzeke ukuba naleli 
kube elinye ithuba lami lempumelelo? Kwenziwa yini ukuba 
uMike angisunduzele ezintweni eziwubucayi kepha ngithi uma 
ngifuna ukuhamba naye abike imbiba abike ibuza na? 

Imibuzo eyangihluphayo engqondweni lena. Ngagcina 
ngokunquma engqondweni yami ukuthi ngizothi kuMike 
asihambe naye, uma enqaba nami sengiyovele ngiyeke. 
Kakade uyena owayelokhu engibhebhezela ngale ndaba mina 
ngingayinakile. Kwathi emva kwesikhathi eside kuthule endlini 
ngaphefumula. “Impela Mike kade ungimele ungincenga 
ngesineke esikhulu esehlula esensizwa yeshela intombi. Ukuba 
bengiyintombi ngabe sengiyivumile le nto oyishoyo. Phoke 
okwami kwehlukile ngoba ngizothi ngiyayivuma kanti 
sengivuma ukufa ngoba iwubucayi kabi le nto othi angiyenze. 
Ngendlela osungincenge ngayo senginamahloni okwenqaba; 
sengize ngalingeka ukuba ngivume; kodwa-ke ukuvuma kwami 
ngizokushayela umthetho okuzodingeka ukuba uwugcine 
ngaphambi kokuba kusebenze. Uma-ke lo mthetho ukwehlula 
sizomane siyeke sikhohlwe iyona yonke le nto ebesiyicabanga 
mayelana nokuyobheka ivolovolo endlini kaDolly. Nanku-ke 
umthetho engiwubekayo. Ngiyavuma ukuya endlini kaDolly 
kodwa uma ngizohamba nawe Mike,” ngasho ngathula 
ngamjamela ezinhlamvini zamehlo. 

98 



Wathula uMike kwaba sengathi akezwanga ukuthi 
ngitheni. Nami angizange ngimjahe ngoba ngangesaba 
ukuthi uzosuke asheshe avume kanti mina ngangifisa ukuba 
ake acabangisise yikhona ezoke abubone kahle ubucayi bale 
nto uma isibhekene naye ngoba sonke lesi sikhathi isaqondene 
nami ngedwa engincenga wayengakhombisi nokuncane 
ukwexwaya. Ngokuqhubeka kwesikhathi uMike ecabanga 
laze laqala ukubuya ithemba kimina lokuthi ngeke avume. 
Ngaze ngaqala ukuzincoma ngenhliziyo ngekhono lami 
ekuyekiseni uMike ukungihlupha ngale ndaba yokuphindela 
endlini kaDolly. 

Ngathi ngingasazi ngamuzwa esebuza uMike ngezwi 
elikhathazekile, “Uthi angihambe nawe Steve?” 

“Impela ngibona kunjalo ntanga,” sengivumela phezulu. 

“Empeleni nami angiboni lutho olungangivimbela 
ekubeni ngihambe nawe futhi kade ngangifisa nokulibona leli 
gwadlana eliwuTom,” sekusho uMike ngezwi elalikhombisa 
okukhulu ukulangazelela ukuba sengathi sekungahanjwa 
ngaso leso sikhathi. Lapho-ke ngavele ngaphela amandla, 
ngavele ngabona ukuthi sengizibophele ngizibophelile kuleli 
joka ayisekho indlela yokuba ngizikhulule. 

Ngathi ngingabona ukuthi izinto sezingimele kabi kangaka 
ngamane ngaqunga isibindi, ngadla nemihlathi kwanjeyaya, 
ngathi sekuyomane kwenzeke noma yini. Ngaqala nokuzenza 
umuntu ongasesabi lutho. “Ngiyathokoza-ke Mike uma 
sengizohamba nawe. Sesingabe siqala-ke silungisa ukuze 
sisheshe sihambe. Angithi kufuneka sisheshe sihambe?” 

“Impela kufuneka sisheshe sihambe ukuze sifike kuqala 
kunoTom ngoba ngineqiniso lokuthi naye uzofika namhlanje 
aphuthume into yakhe ingaze ithathwe abanye.” 

“Ungakhohlwa njalo belu Mike ukuthi uTom lapho ekhona 
naye udla amathambo ekhanda. Ngeke amane athwale 
ikhanda eseza lapha ngoba usebonile ukuthi usecushiwe.” 

99 



“Kanti-ke Steve mina angimesabi neze uTom. Uma nje 
kube yithina esifika kuqala kunaye kuphelile.” 

Saqala-ke noMike sesicebisana ngesizokwenza. UMike 
yena wakhala kakhulu ngokuthi akakwazi ukwakha icebo 
kahle ngoba akayazi kahle indlu kaDolly ukuthi imi kanjani, 
ingakanani, inazinto zini, nazintuba zini, nokunye-ke 
ayengase akudinge uma ezokwakha icebo. Ngazama-ke 
nami ukumchazela ngalokho okuncane engabe sengikwazi. 
Nokho-ke akufananga nokuba umuntu uzibonela ngeso 
lakhe lenyama. UMike wabuye wathi angimxoxele konke 
engikwaziyo ngoTom. Kwafumaniseka ukuthi akukuningi 
engikwaziyo ngoTom ngaphandle kokuthi unomngane umfo 
kaNgcobo uDonald owayaziwa ngokuthi uDon, nobugelekeqe 
bakhe-ke uTom ayehlale engitusela ngabo uDolly engawuvali 
impela umlomo. Nokho-ke nami ngase ngike ngazibonela 
ingxenye yalobu gelekeqe. Okunye-ke futhi uDolly angitshela 
khona ukuthi uTom lona wayesenamacala amaningi 
kangangoba enkantolo kwabe sekuthiwe uma eke waphinde 
wabanjwa useyovalelwa aze adilikelwe ijele. Angazi-ke ukuthi 
uMike wayezibuzela ukwenzani lezi zinto. 

Saxoxa isikhathi eside saze sagcina ngokuvumelana ngokuthi 
siyobona sesifike khona ukuthi empeleni yini esizoyenza. 
Sahlukana-ke okwesikhashana kuyilowo esayolungiselela lo 
mshadokazi owawuzongena ntambama. Sagcina ngokuthi uMike 
uyodlula kimina angithathe uma esethi asihambe. 

100 



15 


Ngathi ngingaqeda yonke into ngisacabanga ukuthi uMike 
ngabe usebanjwe yini, wabe esengenile. 

“Kunjani Steve, usulungile nje? Akube ngawo amagama 
enkehli,” esho engena nje emnyango engakahlali naphansi, 
engakavali nasemnyango. Kwaba usho entshweni ngoba 
mina ngabe sengivele sengilungile sengilindele yena. Nami 
ngabe sengisukuma ngima ngezinyawo ukuze angabe esahlala 
uMike ngoba lokho kwakuzokwenza silibale aze afike kuqala 
uTom endlini kaDolly. 

“Manje ntanga, sizophathani esiyozivikela ngalo olakeni 
lukaTom ngoba phela ngeke eze engaphethe lutho futhi 
ngiyethemba uzobe engahambi yedwa,” sekuphawula mina, 
lungayekile uvalo ukulokhu ludinge lungithi thwa. 

“Asizuphatha lutho; ingani utho siyoluthola phambili. 
Okwesibili ukhumbule ukuthi ayavutha amaphoyisa 

101 



ebusuku; ngakho-ke uma engase asibambe sihlomile ebusuku 
singaboshwa kabi. Yingakho-ke nje ngithi singaphathi 
lutho. Mayelana nokuthi uzobe engahambi yedwa uTom 
ungazihluphi ngoba nawe uzobe ungahambi wedwa.” 

“Phela mhlawumbe bona bazoba yidlanzana kanti thina 
sibabili nje kuphela.” Kwexwayisa mina. 

“Noma kunjalo, mina angenqene lutho,” kusho uMike 
ngamazwi okungimisa isibindi. 

Sasuka lapho sabamba yona indlela ebheke esigodini 
sikaDolly. Asidlulanga ngisho nasebandla ngaleli langa. Lathi 
lishona ilanga sabe sesizofika eBhekemuva. Nokho-ke sake 
sabamba izinyawo senzela ukufika khona sekuthe zibaba. 
Nangempela kwathi kuqeda ukuhwalala sabe sifika khona. 
Ngatshengisa uMike ukuthi sizongena kanjani ukuze inja 
ingasizwa. Kwabe sekukhanya endlini nesithunzi sikaDolly 
sesibonakala efasiteleni elokhu eshaluza ngaphakathi. 

“Usuyayibona-ke indawo yalapha Mike? Sizokwenzenjanike 
manje?” kubuza mina, lungiphinda uvalo lungithi thwa 
kanye. 

“Uzongena wena Steve mina ngizosala lapha phandle.” 

“Hhawu! Usuthini phela manje Mike? Ufuna ngithi lapho 
ngithi ngiyangena ngizithele kuTom angifice kahle ngingedwa; 
kanti pho wena ngabe ubuyaphi?” 

“Lalela phela Steve, ngeke kulunge uma singena sobabili, 
uDolly uzothi yihele lani leli?” 

“Uma uthi kufuneka kungene oyedwa kulungile-ke; 
akungene wena kusale mina phandle.” 

“Nalokho ngeke kulunge futhi ngoba uDolly akangazi 
mina, ngakho-ke uzoxakwa ukuthi ngingubani nokuthi 
ngifunani. Futhi angazi ukuthi uzihluphelani ngoba uTom 
akakafiki.” 

“Akusizi ukusho njalo ngoba mhlawumbe usefikile uTom,” 
kuzabalaza mina ngingafuni ukungena. 

“Kulungile-ke asihambe siyolalela embobeni kakhiye sizwe 

102 



ukuthi bangaki abantu abakhulumayo phakathi.” 

Nangempela-ke senza njengoba kwakusho uMike. Emva 
kwesikhashana silalele embotsheni kakhiye asizwanga lutho 
ngaphandle kukaDolly owayezihlabela ikhwela kancane 
sibuye sizwe ubupheqepheqe bamaphepha. 

“Usuzwile-ke ukuthi uDolly uyedwa lapha endlini?” kubuza 
uMike engibamba ngengalo sihoshekela engosini yethu lapho 
sasihobe khona ngenkathi sisacebisana. Ngivume nami 
yize noma kwakukhona ukungeneliswa ngoba mhlawumbe 
uTom wayekhona endlini ezishayele amanhlakomuzi phezu 
kombhede. Aqale-ke uMike eseyiphaka, “Wena-ke Steve 
uzongena lapha endlini, mina ngicashe laphaya endlini 
yokuzikhulula, ngiqaphe uTom uma esefika. Uyothi-ke 
angangena endlini uTom bese mina ngiyoma ngasemnyango 
ngilalele ngembobo kakhiye yonke into eyenzekayo. Kuyothi 
uma sengizwa ukuthi izinto sezikumele kabi bese ngingena 
ngikusiza. Kodwa-ke ukhumbule ukuthi uzothi ungena nje 
endlini ube ubheka ukuthi lisekhona yini ijazana likaTom. Uma 
lisekhona ulikhuthuze ngokushesha. Uma ulificile ivolovolo 
wenze sengathi kukhona into ofuna ukuyilunguza ngefasitela 
kanti usuyalikhipha, mina-ke ngiyobe sengikulindele 
ngasefasiteleni. Ngiyethemba-ke ukuthi uzwa kahle yonke 
into Steve.” Ngavuma. “Ungaphazami nakancane kulokhu 
engikushilo.” 

“Impela ngeke ngiphazame. Nawe ukhumbule ukuthi 
ungabhemi ungakhwehleli futhi ungathimuli ngoba ungaze 
uzwiwe yile nkosikazi yomlungu walapha okuthiwa iyithatha 
kakhulu,” sekusho mina ngikhokhisela kuMike ngokumyala. 

“Hhabe! Ngiyabonga ngokungikhumbuza indaba 
yobuthatha bukankosikazi. Konje wathi lo nkosikazi uke 
azongqongqozela uDolly ebusuku?” kubuza uMike. 

“Impela kunjalo,” kuvuma mina. 

“Kulungile-ke Steve ngiyayizwa indaba yalo mlungu, 
nokho-ke asehlukane mfana sesiyoze sixoxe selidume ladlula. 

103 



Ndlelanhle Steve!” 

Sehlukana kanjalo-ke noMike sethembisene ukuhlangana 
uma sekukubi. Ngahamba-ke sengiyongena endlini. 
Ngathi ngingafika emnyango ngama ngisacabanga ukuthi 
ngizongqongqoza kanjani. Kwathi angingqongqoze 
njengoTom yikhona ngizobona ukuthi uzokwenzenjani 
uDolly. Nebala ngisishaye ngendlela kaTom isicabha. Ngizwe 
kuthi nya umsindo ngaphakathi, maqede kulandele izwi 
likaDolly lithi, “Ngena.” Nangempela ngingene amehlo 
egijima ngifuna ukubona kahle ukuthi akekho yini uTom 
lapha endlini. Ngathi ngingena noDolly wabe esewakhiphe 
onke amehlwana akhe, esaxakiwe ukuthi ngabe usefunani-ke 
manje uTom. 

“Hhawu! Kanti nguwena Steve mntakwethu?” kusho 
uDolly ewa kimina engigona ngazo zombili, enganga, ngaze 
ngakhohlwa nawukuthi bengiyaphi, nawukuthi uMike ubethe 
angothi ngingena ngibe ngenzani. Kwaze kwasiza khona 
ukuba uDolly angidedele kwaba yikhona ngikhumbulayoke 
yonke into. Ngathi qalaqala emva kwesicabha ngalibona 
ijazana likaTom lodumo. Ngalikhuthuza-ke kodwa angaze 
ngathola lutho emakhukhwini. 

Lapho-ke ngaphela amandla sengicabanga imizamo esabe 
sesiyenzile noMike nezinyawo zethu, sihamba izwe elingaka 
kanti sihambela ubala. “Wo hhe! Yeka amandla esambane,” 
sekukhala mina ngenhliziyo. 

Ngihambe-ke ngiyovela efasiteleni njengesivumelwano. 
Nangempela ngimfice esengilindele uMike. Ngimnyenyezele 
ukuthi sengathi siphume inqina kamabuyaze ngoba nakhu 
ijazana ngithe lapho ngilikhuthuza angaze ngathola lutho. 
Nokho-ke ngasale sengisuka efasiteleni ngadonsa isihlalo 
ngahlala. Yonke le nto beyenzeka nje uDolly enganginakile 
esakhwishiza, esanganiswe yinjabulo yokuthi kanti akusiyena 
uTom lona ongqongqozayo njengoba kade ecabanga. Uthe 

104 



lapho esebonile ukuthi yimina wayesecela ukungishiya 
ngedwa isikhashana ake ayongilungiselela okuthile. Ngangazi 
ukuthi uyongilungisela okuya ngasethunjini. Ngangazi futhi 
ukuthi angikudingi kodwa angangasho kuDolly ukuthi 
akayeke ngenzela ukuba ake aphume yikhona sizoke sihlebe 
kahle sinoMike. 

Nangempela wathi esivala nje isicabha uDolly ngabe 
ngiphoseka efasiteleni kuMike ngamtshela ukuthi nangu 
uDolly esaphumile ngagcizelela nokuthi angitholanga lutho 
ejazini. UMike yena wamane wathi angililethe kuyena 
azikhuthuzele. Nangempela ngamnika-ke. Kwaphela 
umzuzwana maqede ngezwa uMike esethi, “Ingani nanti 
ivolovolo?” esho engikhombisa. Nami ngamangala nje ukuthi 
ulikhiphephi ngaze ngambuza. Wanginikeza ijazana lelo wathi 
angibheke ekhwapheni ngaphakathi. Nebala ngalifumana 
ikhukhwana lokuzakhela, elalakhiwe lafana nalezi zikhwama 
zesikhumba ezifaka wona amavolovolo. Lapho-ke nami 
ngabamba ongezansi sengibona iphutha engabe sengilenzile 
ngathi into ayikho kanti ikhona. Ngathi ngiqeda nje ukulibeka 
ijazana emva kwesicabha, ngingakahlali naphansi wabe 
engena uDolly. 

“Yini Steve ngangena usumi ngezinyawo kwenzenjani?” 
kubuza uDolly. 

“Akukho lutho mntakwethu, into nje besengiyokufuna 
ngoba ngibona ungasabuyi kanti angikwazi ukuhlala 
ngingakuboni,” ngisho ngihleka kancane naye uDolly 
emamatheka kubonakala ukuthi ngimthinte emanonini. 
Walibala ukujabula engazazi izinto ekade zenzeka engekho. 

Sahlala kamnandi-ke noDolly wami sincokola. Indaba 
yaze yonakala lapho esengicela ukuba kengithole okuya 
ngasethunjini ngoba mina ngasuke ngakubonga. 

“Kodwa Steve ungidumazelani kangaka? Konje 
nina bafana anifuni ukudla ukudla kwethu ngoba nithi 

105 



kunomandangaphakathi?” esho ethi ukuhleka kancane kodwa 
kukhona nokungadlali kule nto ayeyisho. 

Ngabe sengisale sengimjabulisa nje uDolly ngokuthi, 
“Uma usho njalo ngizosuke ngikudle ngempela lokhu kudla 
noma ngisuthi nje ngenzele ukukhombisa wena ukuthi mina 
anginandaba nale nto oyishoyo, ikakhulukazi ngoba ayingeni 
lapha kimina,” ngisho ngithatha isipuni ngikhwela ngidilika 
ekudleni. Nokho-ke uDolly waneliswa akwangafana nokuba 
ngingakudlanga. Wathi angagudluza izitsha wazohlala eduze 
kwami ukuze sixoxe kahle. Nami sengizimisele ukumchazela 
ukuthi kukhona engihamba naye, ngakho-ke ngizophoqeka 
ukuba ngihambe. Kakade ayikho into esasisazoyihlalela 
ngoba sabe sesilitholile ivolovolo lelo lodumo. Ngathi lapho 
ngithi ngiyawuvula nje umlomo, sengichaza, kwezwakala 
ukungqongqoza emnyango maqede ngezwa kuthi xhifi 
enhliziyweni. 

106 



16 


Akekho owabe esangabaza ukuthi sekunguyena-ke uTom 
lowo. Nami angibange ngisasichitha isikhathi, ngakhwela 
endaweni kaTom ayevame ukucashela kuyona umlungu. 
Nganginethemba elikhulu lokuthi ngeke aze abheke kuyona 
ngoba wayezocabanga ukuthi angikazi lutho ngayo. Ngathi 
ngingakahlali nakahle wabe esengenile uTom wansondo 
engasadle nkobe zamuntu. Phela omdala akabange esalinda 
nokuba kuthiwe akangene. Wawungathi useyazi ukuthi 
kukhonani ngaphakathi. 

Wangena engawubhemi ugwayi namuhla. Nakhu mhla 
egcina ukufika wabona kabi ethi ungena ebhema izinhlansi 
zagcwala indlu. Ngathi ngisamangaliswe ukungena angavali 
emnyango njengokwejwayelekile ngabe sengikhangwa 
wukuthi kanti akahambi yedwa. Wayehamba nesinye 
isigwebedla sesiguqa sensizwa othi uma uyibheka uyibone 

107 



ifanelwe umsebenzi wokwephula ogalaza uma kuhlatshiwe. 
Ngabe sengicabanga ukuthi hleze kube uyena uDon lona 
engangihlale ngimuzwa ngendaba. UTom kwabe kusenguye 
lona engimaziyo kodwa wabe ebophile lapha endlebeni. 

Bathi bengakahlali naphansi uTom wabe ehloma umbuzo 
kuDolly, “Uphi lo muntu esikuzwe ukhuluma naye?” 

Lapho-ke ngazizwa ngishwabana impela engosini yami 
engangikhosele kuyona ngoba ngamane ngabona ukuthi 
uDolly uzovele akhulume iqiniso, angikhombe, ngoba 
nakhu laba babhemi bangena beyimpi. Nokho-ke wathi 
engakaphenduli nakuphendula uDolly wangibona kuqala 
uTom ngenkathi ephosa amehlo engosini yakhe, maqede 
waqhweba umngane wathi, “We Don awungibhekise ukuthi 
ngabe mhlola muni lona engiwubona laphaya phezulu,” esho 
engikhomba. Lapho-ke ngashwabana kakhulu ngezwa igazi 
lami libila sengathi umunwe lona akade esengikhomba ngawo 
iwona osuyivolovolo. 

Hhayi-ke babuye bangiziba mina benza sengathi abazange 
bangibone babuyela kuDolly futhi. “Manje Dolly kusho 
ukuthi kanti nithandana ngempela naloya fukwe engake 
ngamfica lapha maqede nganidonsa ngendlebe nobabili 
ukuthi ngingaphinde ngimfice lowa muntu lapha ngaphandle 
kwalokho-ke kuyophuma isidumbu? Niyathandana na? 
Ngiyabuza?” kufutheka uTom. 

Athule nje uDolly alingise uMnyamana ngenkathi 
ekhulunyiswa uchakide. Angazi-ke ukuthi uDolly wayethembeni 
ngoba uMnyamana wayethembe ukuthi uzothi uyagadla 
uchakide ngesandla, kumbe ngonyawo noma ngekhanda 
kuvele kunamathele. Lapho-ke wawotha ubomvu uTom. 
Ngenkathi yanda intukuthelo kaTom nakimina lakhuphuka 
izinga lokushayana kwamadolo ngenziwa wuvalo ngaze ngasola 
sengathi ngizokuwa phezulu lapho ngangihlezi khona. 

Atheleka elandelana kimina amagagasi okuzisola ukuthi 
kodwa bengiyaphi ngoba bengivele ngiyibona le nto ukuthi 

108 



iyingozi. Lona ivolovolo sabe sesilitholile kepha lalisazongenzelani 
mina ngoba mhlawumbe ngabe sengilibuka ngiligcina ilanga. 
Impela babeqinisile abadala uma bethi elokufa alitsheli. Ngibuye 
ngiziphikise ngokuthi mina lingitshelile elokufa kodwa angaze 
ngalilalela. Kwangikhanyela ukuthi ukuba angigudlukanga 
esinqumeni sami sokuqala ngabe angikho kulo lonke lolu taku 
engabe sengikulo. NoMike lona okunguyena owabe engiholele 
kulolu phathe nowabe engethembise usizo uma izinto sezinzima 
kwakubukeka sengathi useshaye utshani. 

Ngaqala ukumbona ngelinye iso manje uMike. Konje 
kungenzeka ukuba uMike ngithi siyezwana nje kanti 
ikhohlisana ihlomile? Kwenziwa yini ukuba njalo nje 
angiphoqelele ezintweni eziyingozi? Nakuqala wangiyengela 
ekufeni ngasinda ngenhlanhla. Nakulokhu usephindile, nami 
ngamlalela ngoba ngithi uyangisiza njengomngane. Alisekho 
ithemba lokusinda namhlanje. Nenhlanhla isebenza ibuye 
iphele. Ngingeyiqede imicabango yokuzisola eyangifikelayo 
ngenkathi ngithothongene lapho phezulu oTom bona 
besashukashuka uDolly ngemibuzo. Ngangazi nokuthi 
ukuyeka kwabo uDolly bazophendukela kimina. 

Ngathi lapho sengibona kahle ukuthi angisenalo nelincane 
ithuba lokuphunyula ngamane ngazinikela kunoma yini 
eyayingase yenzeke. Kwaphela ngisho novalo. Ngathi 
ngimuzwa uTom wabe ethi kuDolly, “Uyabona lapho 
ngishaywe khona yisoka lakho ngevolovolo?” esho ekhomba 
endlebeni lapho ayebophe khona. 

Kwaba ima kungicacelayo-ke ukuthi kanti uhlamvu 
lohlwayi lwamshaya lwamdabula igwagwa lendlebe. 

“Futhi ngiyasola ukuthi uwena lona owantshontsha 
ivolovolo lomlungu walinika leli sokana lakho ucabanga 
ukuthi lizongishaya ngife; pho-ke ngasinda ngoba ngiyimina 
ngingasoze ngife ngokuthanda komuntu. Nokho-ke 
ngiyadabuka ukusho ukuthi mina angizuphuma kule ndlwana 
yakho ngingakalibulali lelo sokana lakho osulifundise 

109 



nokukhwela laphaya engosini yami ngoba usugcwalisa khona 
ukuthi sengiphumile mina esikhundleni kwangena lona. 
Belithi lingena esikhundleni sami kanti selingena ethuneni,” 
esho esinekisa okwenja yona ongathi iyakuhlekisa kanti 
isiyakuluma. 

Kuxoxwa kanjena nje lapha endlini mina amehlo ami 
ilokhu enamathele kulesi sigwebedla esiwuDon owawungathi 
seqa ezweni lamazimu sazohlala nabantu. Ngiyabona-ke 
ukuthi ngathi ngicabanga ngaye naye wabe ecabanga ngami 
ngoba ngathi ngimuzwa wabe ethi, “We Tom! Akesiyehlise le 
nsizwa laphaya phezulu kwenzele ukuba kengiyibone nokuthi 
ingakanani nokuthi injani,” asho ewaphosa kimina amehlo. 

“Phela Don kuthiwa inyamazane ebanjwa emva kokuba 
kade usuyixoshe isikhathi eside ayibimnandi. Kanjalo nenkukhu 
oyihlaba emva kokuba kade usuyixoshe isikhathi eside 
ayibimnandi. Nami-ke ngiyazi ukuthi inyamazane yethu lena 
ishaywe uvalo kakhulu ngenkathi singena, igazi layo lagijima 
kakhulu. Ngakho-ke bengisathi ake iphole ukuze izintuthwane 
zithole inyama emnandi,” esho ephinda lolo hleko lwenja. 

“Into yesibili phela Tom ukhumbule ukuthi kufanele 
sisheshe siqede ukuze sisheshe sihambe kungakahlwi kakhulu 
ngoba amaphoyisa ayavutha ebusuku,” kusho uDon. 

La mazwi kaDon angisolisa ukuthi uDon lona sekwaba yinto 
yakhe nje ukubulala abantu; kuyena sekufana nokunquma 
inkukhu nje. 

“Habe uqinisile Don. Okwesibili lo nkosikazi womlungu 
walapha uyithatha kabi ungase umuzwe esengqongqoza nje 
ethi akavulelwe,” kuvuma uTom. 

Asukume uDon azelule maqede afake isandla ngaphansi 
kwekhwapha akhiphe le mbazwana encane engangiyaye 
ngigcine ngokuyibona ebhayisikobho uma ziphethwe 
ngamasosha egencana ngazo. 

“Ehla emthini Zakewu,” esho engikhomba ngayo 
imbazwana leyo, sengathi usezongijikijela. Ngasheshe ngehla 

110 



ngoba ngesaba ukuthi uzoze angenze kabi uma ngenza 
kancane. Lapho lwaqala ukubuya uvalo ngoba sengibona 
ukuthi imizuzu yami kulo mhlaba isibaliwe, kanjalo 
kungikhanyela kahle ukuthi anginayo nencane indlela yokulwa 
kumbe yokuphunyula. 

“Hhawu! Bengithi sizobulala insizwa kanti into engenela 
esandleni nje. Wazalwa ngesikhathi sendlala yini wanje? 
Bona ubuso bakho banezinduna kangaka yini? Ungathi yileli 
phepha okuhlikihlwa ngalo amapulangwe uma kubazwa.” 
Yonke le ndelelo uDon wabe eyibhekise kimina. Bheka-ke 
ukwedelela komuntu azi kahle ukuthi ngeke umenze lutho. 

“Akunani ngoba ziyodla izintuthwane. Kodwa nazo 
ziyohlupheka uma zike zathi ziyamosa ngoba uyosuke acishe 
umlilo; kuyoba ngcono zimpheke,” kusho uTom naye eqhubeka 
nendelelo. Sithule nje thina noDolly kube sengathi asikho. 
Pho kwakungasekho nethuba lokuba kengimntshontshe 
ngehlo uDolly wami bandla ngaphambi kokuba ngife ngifela 
yena; angisayiphathi phela eyokuvalelisa, kwakuyinto ekude 
kabi leyo. 

“Asimbophele lapha embhedeni ukuze simqobe kahle,” 
kusho uDon, nangempela ekhipha imikhumbi eqinile 
ekhukhwini lejazi lakhe. Uthe esuka wayeza kimina wafike 
wangigxavula ngeziphika zehembe, wangiphakamisa, 
ngesandla esisodwa belu, maqede wangisacaza phansi ngaye 
ngangqimzeka ngesiphundu ngabona kuthi hlaka izinkanyezi 
emehlweni. Ngambona kancane uDolly kusengathi uyasukuma 
maqede ngezwa into eqhumisa okwesiswebhu sezinkabi 
kanti uTom uqhumisa uDolly ngempama ngaze ngacabanga 
sengathi sidabukile isihlathi kuDolly. Leyo mpama yamhlalisa 
phansi ngokushesha uDolly. 

Emva kwalokho kwathula kwathi cwaka endlini sengathi 
akuzange kwenzeke lutho, uTom egqolozele uDolly ezinhlamvini 
zamehlo sengathi uthi, “Ake uphinde phela unyakaze.” UDon 
yena wabe enami shaqa engitshela ukuthi angenze lokho 

111 



azokusho, waze wagcizelela ngokungiqwaqwada ngomphini 
wembazo leyo lapha esiphongweni. Ngakho-ke ngathobela 
umthetho ngenkathi ethatha izandla zombili ezibophela 
emlenzeni wombhede, kanjalo nezinyawo wazibophela 
komunye umlenze wombhede. Wangibopha-ke nakwezinye 
izindawo angabe ngisakwazi nakancane ukunyakaza, 
nokuphefumula imbala kwaba yinto esengiyenza kalusizi. 
Kwakhanya ngokusobala-ke manje ukuthi usufike qathatha 
umzuzu wokufa kwami ngoba phela kwabe sekusalele nje 
ukuba agadle lapho ethanda khona ngembazo yakhe nomake 
esinye isikhali ngoba zabe zikhona ezinye ababeziphethe. 

Ngathi ngisalindele kanjalo ngezwa kuthi ngqongqongqo 
emnyango maqede kwalandela izwi elincane lowesifazane 
omhlophe lithi, “Vula mnyango Dolly, wena lalile yini 
manje?” esho lo muntu esishaya impela isicabha uzwa nje 
ukuthi usekujahe kabi ukungena. 

Konje ngingase ngisinde nje? Ngazibuza engqondweni 
liqala nokubuya ithemba lapho ngizwa ukubelesela kwalo 
muntu emnyango. Ngithe ngimuzwa uTom wabe ehlebela 
uDon ethi, “Asiphume ngefasitela sibaleke ngoba uma lo 
mlungu engase asifice lapha angabiza amaphoyisa. Lapho-ke 
mina ngeke ngilunge njengoba kuleliya cala lami lokugcina 
kwathiwa sengiyodilikelwa yijele uma ngike ngaphinde 
ngabanjwa nesikhali esiyingozi njengalesi,” kuhleba uTom. 

Nangempela basuka bobili bathi tsholokodo ngefasitela 
bangishiya ngiboshiwe, kodwa uTom eseke wangikhomba 
ngomunwe maqede wathi ngiyohambe ngisinda. Sasala 
sobabili noDolly endlini nomlungu-ke lona owabe 
engqongqoza emnyango. UDolly wabona ukuthi uzoze 
athukuthele kakhulu umlungu uma eqala ngokungiqaqa 
ukuze ngikwazi ukuyokhwela engosini leyo yokucasha lapho 
umlungu engezungibona khona uma engena. Ngakho-ke 
wasala eseyovula uDolly emnyango esetshele nenhliziyo 
ukuthi useyobhekana necala lokutholakala kwami endlini 

112 



yakhe ngokungemthetho nesimo engangikuso. 

Yize noma ngabe ngilele kabuhlungu nje ngazama 
ukuphakamisa ikhanda ngahlahla namehlo ukuze ngimbone 
kahle umlungu lapho esengena. Esikhundleni sokuba kungene 
umlungu lona engangimlindele, kwangena uMike esekhokhe 
ivolovolo phambili. Wethuka uDolly wathi dlengelele waye 
waphoseka emsamo. Ngazithola sengimamatheka kancane 
ngingazi nokuthi ngihlekani. 

“Ziphi lezi zinja?” kubuza uMike ngokumangala emva 
kokuba eseke wagijimisa amehlo nendlu yonke. Kunoma 
ngiphendule uMike, ngatshela uDolly ukuthi ubani-ke lona 
ngoba ngasuke ngambona esexwaye kakhulu ukuthi ngabe 
sekwenzenjani-ke manje. Kwaba yikhona encibilikayo-ke 
uDolly. Ngabe sengiphendukela kuMike sengimcela ukuba 
angiqaqe ngaphambi kokuba sixoxe. 

Nangempela angabe esaphendula uMike angiqaqe, 
noDolly esemile eduze ebukela. Kwaba sengathi ngiyaphupha 
lapho sengizizwa sengikhululekile nami sengifana nabantu 
bonke. Kwasala isiphundu nje sona esasilokhu sisho ukuthi 
ngishayeke ngacishe ngahlephuka ikhanda. Imicabango 
eyayisike yangifikela ngoMike ngenkathi ngisebunzimeni 
yabalekisa okonyazi lapho sengibona usizo aba yilona 
kimina ngenkathi engikhipha emlonyeni wokufa okwase 
kuzongiqhobozela. Ngabona ukuthi angisoze ngamthola 
omunye umngane oyobangcono kunoMike. 

“Kodwa kwenziwe yini nje Mike ukuba ufike ngale nkathi 
sengiludinga ngempela usizo?” kubuza mina. 

“Ngenze ngamabomu ukuba ngicuphe lesi sikhathi. 
Ngizwe yonke into ekade yenzeka lapha ngoba kade ngibeke 
indlebe embotsheni kakhiye,” sekuchaza uMike. 

“Kodwa wawungasangitsheli ngani ukuthi unecebo elihle 
kangaka?” 

“Nami lingifikele sesikhona lapha njengoba ngangivele 

113 



ngikutshelile ukuthi icebo liyozakha phambili.” 

“Yebo-ke Mike,” sekunanela uDolly emva kokuthula 
isikhathi eside ebukisisa lo Mike. Abuye aqhubeke athi, 
“Ngiyadabuka ukuba sithi siqala ukubonana sihlangane zonke 
izinto zibheke phezulu kanje. Noma kunjalo-ke ngibonga 
angiwuvali umlomo ngosizo osube yilona kimina noSteve. 
Ukhombise ngempela ukuthi uSteve lona ungumngane wakho 
ogcwele. Kodwa-ke ngisayophinde ngimcele uSteve ukuba 
afike nawe kengikubone kahle kusemini futhi kungonakele 
lutho.” 

“Ngiyawabonga amazwi akho amnandi nkosazana. 
Kanti-ke ungakhathazeki ngami nokungibonga. Akusekho 
okungadlula la mazwi osuwashilo. Okwesibili nkosazana mina 
bengisafeza umsebenzi wami ngoba phela kungumsebenzi 
wethu thina besilisa ukuba sinivikele kuzo zonke izivunguvungu 
ezifuna ukuniphephula njengoba niyizimbali zezwe nje,” 
sekuqhuba uMike ngobuciko bakhe engangivame ukubuzwa 
njalo uma kuke kwenzeka wakhuluma nentombi ngizwa. 
Nami ngaze ngabufunda lobu buciko bakhe; ayesemane 
aziphumele nje amagama uma ngike ngahlangana nentombi. 
Ngambona uDolly esemamatheka kancane. Ngiyabona-ke 
ukuthi uMike akeneliswanga ukumamatheka nje kodwa; 
ngakho-ke waqhubeka wathi, “Noma sihlangane ebusuku nje 
nkosazana angenqeni nokho ukulimisa ngesihloko elokuthi 
umngane wami lona, wakhetha ngempela mhla ekhetha 
wena. Ungafunga uthi wayezibumbela wena ngoba awunaso 
nesisodwa isici lesi.” 

Lapho-ke uDolly wehluleka ukuzibamba uma uMike 
esemthinta emanonini kanje, waphubuka wahleka. NoMike 
ngiyabona ukuthi weneliswa-ke uma esehleka uDolly ngoba 
wabe eseyeka ukuncokola wadlulela kokunye. 

“Nokho-ke nkosazana sengizosale sengicela ukukwephuca 
uSteve wakho lona ngoba mina naye luselude ukhalo 

114 



olusasisalele kanti namaphoyisa ayavutha njengoba sekuyilesi 
sikhathi, kunjalo nje siphethe nalesi sikhali esibi kabi nesingaba 
yicala elikhulu kabi uma singase sibanjwe naso.” 

“Kulungile bandla, sengathi ningahamba kahle,” sekusho 
uDolly lapho thina sesimi ngezinyawo. “Uyophinde uze ninike 
ngapha Steve?” esebhekise kimina. 

Lo mbuzo wathanda ukungihlupha ngoba ngangizwa 
nasegazini ukuthi angiseyuphinde ngilubeke lapha; kanti ngabe 
kusho ukuthini ukuthi ukubona kanye ukubona kabili? Kepha 
ngathi lapho ngithi ngiyambheka uDolly namehlwana akhe 
aphayizelayo, wasuke waba muhle kakhulu kwaba sengathi 
ngiyamqabuka. Amagagasi othando asuke angisibekela ngaze 
ngacishe ngakhohlwa nawukuthi konje sengicishe ngafa ngifela 
yena. Kwathi ngesikade ngamphendula ngathi, “Angazi nami 
mntakwethu, ngiyobona mhla ngathola isikhathi, okwamanje 
akukho lusuku engingalunquma.” 

“Usale kahle-ke Dolly, siyobuye sibonane uma sisaphila. 
Umphathe kahle uSteve njengoba umphethe manje. Selokhu 
aqala ukuphathwa yisandla sakho nje usenomkhaba,” kusho 
uMike ngenkathi siphuma emnyango. 

“Sengathi ningahamba kahle nani bandla,” kuvalelisa 
uDolly ngezwi lakhe elangikitaza ezindlebeni saze sayosithela. 
Saze sasithela elokhu elunguzile naye emnyango. Ukuba wabe 
azi wayeyongibuka aqinise ngoba mhlawumbe wayesegcina 
ukungibona ngalowo mzuzu. 

115 



17 


Sahamba-ke sinoMike yena ephethe ivolovolo, mina 
ngigqoke ijazana likaTom ngoba phela omdala walishiya 
ngesikhathi kusuka isidumo sikamesisi owayengqongqoza 
emnyango. Asihambanga ngemigwaqo emikhulu ngoba 
sasesaba amaphoyisa njengoba sasizazela ukuthi ayavutha 
uma sekuhlwile; ngakho-ke sahamba ngemigwaqo emincane. 
Sabona kamuva ukuthi kanti sizisizile ngoba sathi sisanda 
kuwuyeka nje umgwaqo omkhulu sabe silibona ilambu 
lemoto yamaphoyisa liphayizela ngenkathi yona ishwibeka 
emgwaqweni. 

Sathi sisazibonga kanjalo saphazanyiswa ukuyibona 
isibamba wona lo mgwaqwana wethu. Ngendlela eyabe igijima 
ngayo asibange sisathola nesikhathi sokucasha. Yathi lapho 
isimaqondana nathi yema. Yathi ingakaqedi nakahle ukuma 
kwakuvuleka izicabha maqede kwehla amaphoyisa amabili 

116 



ansundu nelilodwa elimhlophe. “Ya madoda! Nifunani lapha 
ngalesi sikhathi? Nihlalaphi? Niyasebenza nje? Ake niveze 
amapasi enu sibone ukuthi nithelile yini.” 

Yiyona-ke imibuzo esabingelelwa ngayo lena. Nokho-ke 
asibange sisazihlupha ngokuyiphendula, samane nje saveza 
amapasi ethu ngoba sasazi ukuthi alungile. Bawaphenqa-ke 
nokho bangathola lutho. Athi angabona ukuthi awatholi lutho 
ayesethi ukuqhela kithina amela kude maqede akhulumela 
phansi, kanti siyawezwa. 

“Asibaxolele bahambe uma sesibaxwayisile,” kusho elokuqala. 

“Uyazi phela sikhohlwe ukubheka amagama abo emapasini 
abo ngoba mhlawumbe kukhona uTom nje kubona,” kusho 
elesibili. 

“Akekho uTom kubona bengizomuzwa ngezwi ngoba 
sengiyalazi izwi lakhe,” kusho elokuqala. 

“Pho-ke ngoba laba bantu abakakhulumi nolulodwa nje 
uhlamvu ukuba uzwe amazwi abo uzokwazi ngani ukuthi 
uTom akekho kubona? Futhi banenhlanhla nje laba bantu, 
bheka ngoba asizange sibakhanyise ngisho nangamathoshi 
ukuba sibone ukuthi bangobani,” kusho elesibili ngezwi 
elaligcwele ukukhononda nokunganeliswa. 

“Abantu nje laba abaqondile, abahlwelwe ngengozi. 
Uwabonile ngisho namapasi abo. Esingaze sikwenze-ke 
ukuze waneliswe wukuthi ngiqinisile wukuba sibakhuthuze, 
uma singatholanga lutho olungasile kuyobe ngiqinisile,” 
sekusho leli lokuqala ngokunganaki, maqede athatha izinyawo 
eza ngakithina. Lapho-ke lwaqala ukungishaya uvalo 
sengikhumbula ukuthi konje uMike uphetheni. Nale ngxoxo 
yawo amaphoyisa yangenza kwangikhanyela ngokusobala 
ukuthi kanti uTom usengusaziwayo emaphoyiseni nokuthi kanti 
wayeqinisile lapho ethi kwathiwa useyodilikelwa yijele uma eke 
waphinda watholakala esesiphosisweni. Ngaze ngafisa sengathi 
lesi siphosiso esasesizotholakala kithina kwakungaba esakhe. 

“Ake sithi ukuniphathaphatha emakhukhwini madoda 

117 



ukuze sibone ngempela ukuthi sixolela abantu abaphilile, 
hhayi izigelekeqe ezishiye kukhalwa lapho zisuka khona,” 
sekusho elokuqala, nangempela esondela kithina ezozizwela 
emakhukhwini. 

Ngabona kahle ukuthi inhlanzi isishelwe amanzi kithina, 
ikakhulukazi uMike okunguyena owayephethe ivolovolo. Ngathi 
lapho ngikhumbula indlela uMike abe esanda kungisindisa 
ngayo endlini kaDolly, ngabona kufanele ukuba nami 
ngenze umzamo wokumsiza. Nebala-ke ngasheshe ngalakha 
icebo lokuthi azothi lapho eqala nje ukumkhuthuza uMike, 
engakafiki ngasevolovolweni njengoba ayelifake esokisini, 
mina bese ngisuka ngithathela ngejubane yikhona ezomyeka 
uMike, alibale ukuyosha mina. Ngangazi-ke ukuthi ayothi 
lapho engibamba khona angatholi sikhali kimina. Ngangazi-ke 
nokuthi siyothi sibuyela kuMike naye abe esecabangile ukuthi 
uzolenzenjani ivolovolo nami sengicabangile ukuthi ngizothi 
bengibalekelani kanti angiphethe lutho. 

Nangempela-ke lathi liqala nje kuMike iphoyisa 
ngangithathelela ngejubane. Kwaba ngiyinyathele emsileni 
emaphoyiseni ansondo. Akhalelisa okwezinja zijaha unogwaja 
esengisukela. Kwafumaniseka ukuthi nami angisabaleki 
sengiyaphephuka. Ngathi ngizwa kwabe kuduma imoto yawo 
kanti elinye selilincane kakhulu ithemba lokuthi azongibamba 
uma engijaha ngezinyawo. Kuthe-ke lapho sengibona ukuthi 
sengijahwa ngemoto nakumina laba lincane kakhulu ithemba 
lokuthi ngingase ngihambe indawo ende ngingabanjwanga; 
ngakho-ke ngaphoseka esihluthu lapho imoto yayingezukwazi 
ukungilandela khona. Ngahlushwa into eyodwa ukuthi 
ngangingayazi nakancane le ndawo engabe ngihlwathiza 
kuyona; okwesibili ngabe sengisendaweni engenakho ukukhanya 
kukagesi njengasemgwaqweni. Ngakho-ke ngangihambe 
ngiphoseka eziseleni ngibuye ngizishayise ezintangweni ezinye 
ngizijombe. Nezinja-ke zazithi azingiqede lapha emizini 
yabelungu engabe ngidlula kuyona. 

118 



Kulokho kuhlwathiza kwami saze sadukelana namaphoyisa 
lawa ayengixosha. Ngathi ngingabona ukuthi sengiwadukele 
kakhulu ngake ngama ngahlaba ikhefu, ngacabanga nokuthi 
kazi uMike zimmele kanjani izinto lapho ekhona njengoba 
mina zabe sezingimele kanjena nje. Ngayibona nemoto 
yamaphoyisa ihamba ishalaza nesibani sayo esiphayizelayo; 
ngabona ukuthi ifuna mina. Ngangibuzwa nobukleklekle 
bamasondo ngenkathi ijika emagumbini ngejubane elikhulu. 

Kwathi dukuduku ngayizwa isiduma eduze kwegumbi 
engabe ngimi kulona. Ngasukisa okonyazi ngaye ngaphonseka 
esihluthu. Kwangisiza ukungena kwami esihluthu ngoba 
yathi iqhamuka nje imoto izibani zayo zabe zihlaba lapho 
kade ngimi khona, nami ngaqhubeka nokubaleka ngaze 
ngabona indlu yesisebenzi eyabe inomnyango ovuliwe. 
Angibange ngisasichitha isikhathi ngaqonda kule ndlu 
evuliwe, ngazimisela ukuthi ngizomncenga umniniyo ukuba 
angicashise ngoba nakhu amaphoyisa ayesengithukuthelele 
kakhulu phandle. Nokho nganginokwesabana okuthile kule 
ndlu engabe ngifuna ukungena kuyona. 

Njengoba isicabha sasivele sivuliwe angizange ngizihluphe 
ngokungqongqoza, ngamane nje ngagulukudela ngaphakathi. 
Ngathi ngingena nje ngangiqhwiza umentshisi, nebala 
ngasibona isibani ngasokhela. Ngathi ngiyabheka ukuthi 
kukhona bani phakathi angaze ngabona muntu. Ngathi noma 
ngithi ngilalela ngendlebe angaze ngezwa lutho ngaphandle 
kokuzamula kwemoto yamaphoyisa eyayingafuni ukudlula 
eduze kwale ndlu engabe ngingene kuyona. Ngabona ukuthi 
ayasola ukuthi ngisithele ngakhona ngoba kukhona inja 
eyasuke yangishisela ngokuba ikhonkothe kakhulu. 

Amaphoyisa lawa ayeseze ehla emotweni yawo, elokhu 
ekhanyisa eceleni komgwaqo ngezinhlokohlela zamathoshi 
awo, abuye ame, akhulume, akhombe. Kwangikhanyela 
ngokusobala ukuthi ukuba angingenanga kule ndlu 
engangihobe kuyona, ayezongibamba amaphoyisa. Nokho


119 



ke kukhona okungangiphathanga kahle ngale ndlu engabe 
ngihobe kuyona; ngisho ngoba phela nakhu ngafica umniniyo 
engekho phakathi. Ngakho-ke angazanga ukuthi umniniyo 
ungumuntu onjani nokuthi uzocabangani lapho esengifica 
sengigcwele endlini yakhe nje yena engazi lutho. Nokho-ke 
ngasale sengithandazela ukuba afike esehambile amaphoyisa, 
ukuze athi noma engixosha endlini yakhe ngingazitheli 
emaphoyiseni njengoba ayesevimbezele eduze nje. 

Le ndlu engabe ngikuyo yayibonakala ukuthi ngeyomuntu 
wesilisa ongavamile ukuhlala ekhaya ngoba kwakungekho 
mpahla eningi phakathi; kodwa yayinesithunzi le ndlu. Yize 
noma kwakusebusuku nje, ngangibona ukuthi ngisendaweni 
engingayejwayele nokuthi ngisadwaniza khona eKay 
angikangeni eDobs. Ngathi lapho ngibheka esicabheni 
ngafumana ukuthi ibhalwe inombolo eyi- ‘10’, ngaqhubeka 
nokubheka, ngaze ngazithela encwadini eyabe ikhelwe kanje: 
Mr Thomas Sibisi, 10 Bower Lane, P.O. Caterville. 

Lapho-ke kwasa ngokunye kimina sengibona ukuthi kanti 
ngingene endlini yesitha sami uTom. Ngahluleka ngisho 
sengizama ukuziduduza ngokuthi baningi oThomas Sibisi 
emhlabeni, uvalo lwaba nami shaqa. Bheka ngoba ngabe 
ngisaligqokile nejazana likaTom lelo engabe ngisuke nalo 
endlini kaDolly emva kokuba sengisinde ngokulambisa 
ekubeni ngibulawe uDon noTom; lo Tom engazithola 
sengisendlini yakhe. Pho ngangizokwenzenjani ngoba 
namaphoyisa ayengilindele emnyango futhi esethukuthele 
kakhulu ngoba ayesengixoshe isikhathi eside engangibambi. 
Ukubhekana kwami nalezi zinto ezimbili ezabe zibucayi 
ngokufanayo kwangenza ngadunyelwa yikhanda. 

Okusho ukuthi endlini lapho kwakungekho muntu nje 
ngoba nakhu uTom wayehambe noDon baya kohlasela 
mina endlini kaDolly, lapho ngangibagcine bephuma 
khona ngesamagundane. Ngakho-ke base bengangena kule 
ndlu engabe ngikuyona noma nini. Okwenza ukuba mina 

120 



ngifike kuqala kunabo yingoba ngangihamba ngokugijima, 
ngixoshwa amaphoyisa kanti bona babezihambela kahle futhi 
kusendaweni abayejwayele. Yimicabango eyangifikelayo lena 
ngenkathi ngisendlini kaTom. Okuyiwona owangiphatha kabi 
kakhulu owokuthi oTom basebezongena noma kunini. 

Ngathi ngisaxakekile kanjalo ngezwa amazwi amabili 
abesilisa ehhomuzela ngezansi kwendlu. Kwangicacela 
ukuthi sekuyibo oTom. Kwahlwa emini kimina ukuthi 
ngizokwenzenjani njengoba ngabe ngingaphethe lutho 
lokuzivikela futhi ingekho indlela yokubaleka ngoba nakhu 
amaphoyisa ayemi lapha eduze elokhu eshaluzisa amathoshi 
awo, kukhombisa ngokusobala ukuthi kukhona akusolele 
kule ndawo. Ngaxakeka ngaze ngakhumbula ukuthi konje 
kuthiwa isizwe sabeSuthu sikwazi ukulwa ngezibhalala lezi 
esizembathayo. Ngabona-ke ukuthi uma nami ngingase 
ngikhumule ijazana likaTom leli engabe ngiligqokile bese 
bethi bangaba seduze ngibajikijele ngalo, bangake bathi 
ukwethuka, nokudideka, ikakhulukazi ngoba amaphaphu 
abo ayevele esephezulu njengoba babesanda kuphuma 
ngesamagundane lapho babevela khona. Babeyothi-ke 
besadidekile kanjalo mina ngibe ngicela empunzini. Zaziyothi 
ziqambe zibabuyela izingqondo mina ngibe sengikude. Bhekake 
ngoba ngangiyobe sengikhiphe elokugcina ijubane ukuze 
bangangibambi nangengozi njengoba phela ngibesabisa 
okokufa oTom benoDon. Enye into eyayizongenza ngibaleke 
kakhulu umcabango wamaphoyisa lawa ayelokhu evimbezele 
eduze. Nokho-ke akuzange kufike ezingqondweni zawo 
ukuthi kungase kubekhona indlu engingene kuyona. Alibala 
ukungibheka esihluthu eceleni komgwaqo. 

“Awuthi umentshisi yikhona ngizongena ngikhanyise,” 
kusho uTom kuDon ngenkathi besondela ngasemnyango. 

“Uqinisile ngoba kanti nakhu ushiye nomnyango uwuvulile, 
mhlawumbe sekusale kwangena amaselesele nezinyoka. 
Kodwa wena ubungasawuvali ngani?” kubuza uDon. 

121 



“Bengithi ngenzela ukuba kungene umoya ngoba 
kuyashisa,” kuphendula uTom ngenkathi sebemile, 
uDon eziphathaphatha emzimbeni efuna ukuzwa ukuthi 
umentshisi uzokhala kuliphi ikhukhu. Kusenjalo uTom 
wakhipha ugwayi wathi uDon akokhele ugwayi lona abe 
esewugxumeke emlonyeni. Ngaleyo nkathi mina ngabe 
sengihobe emva kwesicabha, sengilindele ukujikijela ijazana 
leli engabe sengiliphethe ngesandla. Ngathi ngingababona 
sebehlangene ngamakhanda beshiselana ugwayi, ngabona 
ukuthi sekuyithuba lami lokuba ngigadle. Ngase ngiliphonsile 
ijazana. Ngaliphonsela indaba yokuba lifike libamboze 
emakhanda. 

Ngezwa ngomsindo nje ukuthi selibambozile ijazana. 
Bashayana ngamakhanda sebebaleka bezama nokulivuthulula 
lingavumi ijazana. Ngezwa kuthi cosololo sengibona icebo 
lami lisebenza ngempumelelo. Ngaze ngakhohlwa nawukuthi 
kufanele ngibaleke, ngalibala ukubukela, ngihleka ngenhliziyo. 
Bathi bangalivuthulula onkabi ijazi bama, bekhefuzela, 
beqalaza, bekhulumela phezulu bebuza ukuthi ngabe yini lena 
ebahlaselayo. Base bebaleke baze baphumela emgwaqweni 
ongenhla njengoba babekade beqhamuke ngezansi. 
Babengazi ukuthi sebeziyisa emaphoyiseni ngenkathi beya 
ngenhla. Ukuba babazi babeyobaleka babheke ngezansi lapho 
babeqhamuke ngakhona. Nokho-ke ayesayodlule abajahe 
amaphoyisa ngoba ayesexwayiswe umsindo. 

OTom noDon babesathathekile impela ukwethuka 
kangangokuba abakubonanga nokukhanya kwamathoshi 
amaphoyisa ngenkathi kuhlaba kubona. Bathi besaphikisana 
uDon ethi abaphinde emuva babheke ukuthi yini lena 
ebahlaselayo, uTom yena enqaba, ayeseqhamukile amaphoyisa. 
Usayitsheni omhlophe yena wayesekhalisa okwegovu lixosha 
unogwaja ethi, “Bamba yena! Bamba yena!” Bathi beqambe 
bethi bazama ukubaleka base bephuzile. Ngabona izinsimbi 

122 



zibenyezela ebumnyameni maqede ngazizwa sezikhala 
enyameni. Ngezwa kuthi cosololo enhliziyweni ngenkathi 
ngibukela yonke le nto eyayenzeka, ngaze ngakhohlwa 
nawukuthi ngangimi endlini kabani. 

Ngasale sengima ngifuna ukubona isiphetho sikaTom 
noDon. Ngalalelisisa nokuthi abafuni yini ukuza ngasendlini 
ukuze ngisheshe ngibaleka. 

“Hhawu! Kade sikuxosha Sathane. Senize nahlangana 
nomngane wakho?” kusho elinye iphoyisa kuTom licabanga 
ukuthi uyimina. Lokho kusho njalo kwaleli phoyisa 
kwangivezela ukuthi kanti noMike wayengekho ezandleni 
zamaphoyisa. Kazi wayekuphi? 

“Impela isigelekeqe ngempela lesi. Sinele sabona ukuthi 
leliya jazana ekade siligqokile linombala osenza sisheshe 
sibonakale sabe sesiyalikhumula, saliphatha ngesandla,” 
kunanela elesibili iphoyisa ngezwi elalizwakala ukuthi 
elomuntu okhefuzelayo. Ngiyabona ukuthi yilona elabe 
lisanda kuqeda umsebenzi wokugaxa izinsimbi. 

“Uyabona-ke wena okade uthi asibayeke laba bantu. 
Futhi ake uthi ithoshi kengibabuke ukuthi banjani laba bantu 
asebesisebenzise kangaka,” kusho izwi elikhefuzelayo. 

“Hhabe! Lona omunye ufana nesithombe sikaTom 
engasibona ekamu,” kusho elinye izwi. “Awusiye uTom 
wena?” selibuza. 

“Cha, angisiyena,” kuzilandula uTom. 

“Akusizi ukungikhohlisa ngoba ngizozibonela igama 
epasini. Veza ipasi lakho ngibone.” 

Ngiyabona-ke ukuthi uTom wehluleka ukuveza ipasi ngoba 
ngalizwa selibabaza ukuthi ungumuntu onjani ongaliphathi ipasi 
maqede lasondela kuyena selizomkhuthuza. Ngithe ngilizwa 
lalibabaza kakhulu lithi, “Hhawu! Uphatha izikhali ezinje 
wena?”kusho iphoyisa libamba ongezansi. Labuya laqhubeka 
nokumkhuthuza, ngithe ngizwa lalithi, “Hhawu! Nanti ipasi. 

123 



Ubusholani ukuthi alikho? Kanti uyisigelekeqe ngempela wena?” 
lisho lipheqa ipasi lisondeza nethoshi ukuze libone kahle igama. 
“Hhawu! Awubheke nje,” lisho likhombisa elinye. 

“Hhabe! UThomas Sibisi ngempela!” sekubabaza naleli 
elinye ngokwethuka. 

Emva kwalokho kwaba khona ukuxokozela angabe ngisezwa 
ukuthi kuthiwani ngoba nakhu ngangikujana. Ngabona 
sebebaqhuba oTom noDon, babafaka emotweni, maqede 
kwakhala izicabha zemoto yamaphoyisa, zabanga umsindo 
owabamnandi ezindlebeni zami wedlula izinsimbi ezikhala 
ngoKhisimusi kumbe imishini ekhala lapho kwehlukana 
unyaka. Emva kwalokho yazamula imoto, ngalelo phimbo 
elabe likitaza ezindlebeni zami, yasuka nelambu eliphayizelayo. 
Ngake ngama emva kokuba isisithele imoto ngisazenelisa ukuthi 
ihambe ngempela, nokuthi ibinoTom noDon phakathi. 

Kwaba yintokozo engenakulinganiswa kimina ukubona 
lelo lambu seliyosithela. Akwangabe kusafana nangesikhathi 
liphayizela lifuna mina. Ngingeyilinganise intokozo engaba nayo 
ngalowo mzuzu. Kwaba sengathi kukhona umthwalo onzima 
osusiwe emahlombe ami. Empeleni wabe ukhona umthwalo 
osusiwe; umthwalo onguTom; umthwalo owawulokhu 
wangihlala emahlombe kusukela ekuqaleni kwami ukubona 
uDolly. 

Okwangithokozisa kakhulu ukuthi oTom noDon babephethe 
izikhali ezimbi, ezazizokwenza ukuba uTom athole leso 
sigwebo ayeseke wasisho; isigwebo sokudilikelwa yijele. Ngezwa 
sengathi sengimile izimpiko sengizondiza yinjabulo lapho 
sengibona umfanekiso womhlaba ungasenaye uTom. Kwaba 
sengathi sengizalwa kabusha lapho sengicabanga indlela esabe 
sesizoqhuba ngayo uthando lwethu sinoDolly kungasekho 
sithunzana esizobe silokhu sishaluza sisiphazamisa. Kodwa 
yena umntakwethu uDolly wayezojabula kanjani uma esezwa 
ukuthi sengimgudluzile uTom lona owayekade esehluphe 

124 



kangaka? Impela ngeke angikhohlwe uDolly, uyowakhumbula 
namazwi ami ngenkathi ngimeshela ngithi ngizomkhipha 
eGibhithe ngimholele eKhanani. 

Ngaze ngahleka ngaphumisela impela ngenkathi 
ngikitazwa yile mcabango emnandi eyangifikelayo ngesikhathi 
ngimile ebumnyameni emnyango wendlu kaTom ngisalokhu 
ngigqolozele lapho yabe isithele khona imoto yamaphoyisa 
ngifuna ukuzanelisa kahle impela ukuthi ayizuphinde yini 
ibuye. 

Kwabe sekudlule phakathi kwamabili. Ngakho-ke ngabona 
ukuthi uma ngingaqala phansi ngithi ngizama indaba 
yokuhamba kungabe sengizenza ukudla kwamaphoyisa. 
Futhi kwakungabe sengiphikisana nesaga esithi ukubona 
kanye ukubona kabili. Okwesibili ngangizokweduka ngoba 
ngangisendaweni engangingayejwayele futhi sekuhlwile. 
Ngakho-ke ngabona kungcono ukuba ngihlale khona endlini 
kaTom ngilindele ukuhamba ngakusasa kusempondozankomo 
ngibambe ebheke endlini yami. 

Ngesikhathi ngilindele angithandanga ukuba ngilale ngoba 
ngangikhathele kade ngikladabuliswa ngamaphoyisa, ngibuye 
ngiphonseke eziseleni nasezihluthu. Ngangizothi ngiyalala 
ngizumeke ngize ngiphaphame emini ngakusasa, mhlawumbe 
sengivuswa abelungu bakule ndlu kaTom engabe ngikuyona. 
Pho ngangizolindela kanjani? Ngagcina ngokuzitshela ukuthi 
ngizohlala nje ngoba futhi kwakungasekude ukuba kuse. 

Ngathi ngingafika kuleli zinga nemicabango yami ngabe 
sengivala isicabha ngahlala phezu kombhede kaTom. 
Ngabuye ngabona ukuthi ngizozumeka uma ngihlezi 
kumnyama endlini. Ngakhanyisa isibani maqede ngahlala 
futhi ngalalela ukunkenketha kwezinyawo zenziwa ukuthi 
zabe sezike zathola umsebenzi ongaphezulu kweziwujwayele. 
Ngathi ngisahleli kanjalo ngezwa sebuthi lelele ubuthongo. 
Ngaxakwa-ke manje ukuthi ngizokwenzenjani; ngakho-ke 

125 



ngabona kungcono ukuba ngisukume ngiyaluze. 

Ngaqala-ke ngilokhu ngibheka izinto ezikhona lapha endlini 
kaTom. Angizange ngithole lutho olusemqoka. Kwakukhona 
izintwana nje zokugqoka ezimbalwa ezabe zilenga entanjeni. 
Kukhona nelinye ibhokisi elabe likhiyiwe engasola-ke ukuthi 
yilona elabe liqukethe izinto ezisemqoka. Phezu kwalo 
kwabe kukhona elinye elincane elabe lingakhiyiwe. Kulona 
ngafumana izinto zokuzicwala, ezifana nensipho, namakamu, 
nezinsingo zokushefa nokunye okwakukhombisa ukuthi uTom 
lona uyinono lensizwa; uyinuku ngenhliziyo kuphela. 

Kwakukhona nezinto zokupheka ezazibukeka sengathi 
zinonyaka zagcina ukusebenza; zikhombisa ngokusobala 
ukuthi uTom yindoda engahlali ekhaya. Akukho-ke okunye 
engabuye ngakuthola ngaphandle kwencwadi leyo engabe 
ngiyibone ngisafika, nokuyiyona eyangisolisa ukuthi ngingene 
endlini yesitha. Ngaphansi kombhede kwakungekho lutho 
olunye ngaphandle kwezicathulo. Amehlo ami aze athola 
ukubambeka lapho sengibheka ngaphansi kukamatilasi ngoba 
ngasuke ngafica inxanxathela yezinhlobonhlobo zezilimazo 
ezihlasimulisa umzimba. Ngazibuka sengathi ezasephusheni. 
Zasuke zangikhumbuza izilimazo engabe sengike ngabhekana 
nazo endlini kaDolly, ngabona ukuthi nazo zabe zicashunwe 
khona lapha kule nqwaba. Ngathi ngingazenelisa ngavala. 

Ngathi ngibuqeda lobo bupheqeqheqe kwabe sekukhanya 
phandle nokuhamba ngingasakwazi. Ngakho-ke angibange 
ngisasichitha isikhathi, ngacisha isibani, ngavala emnyango, 
ngashaya utshani. Ngamshiya kanjalo-ke unombolo 10 
wodumo. Noma ngangingakaze ngihambe kule ndawo 
ngaphambili ngaphika ngokuthi ngiyoye ngifike endlini yami. 
Ngazama ukuhamba ngamandla ngenzela ukuthi ngifike 
endlini yami kungakasi gelekeqe, bese ngilala ngize ngivuswe 
umlungu. Ngangazi-ke ukuthi uma ngingalalanga amehlo ami 
azoba bomvu. Ngakho-ke nomlungu wayezosheshe akholwe 
uma ngimtshela ukuthi ngiyagula. 

126 



Ngadwaniza ngaze ngafika kuyo imigwaqo engiyaziyo 
yaseDobs. Emva kwalokho-ke akubange kusangithatha 
sikhathi ukufika endlini yami. Kwaba sengathi ngiyaphupha 
sengiyibona kwaba sengathi senginonyaka ngayigcina; kanti 
kwabe kusewubusuku obubodwa nje kodwa obudle ngokuba 
nezigigaba ezidle ngokuqina. 

Kwathi kuqeda ukusa kuthi gelekeqe ngangizishumeka 
engutsheni, ngalalisa okwesidumbu ngaze ngavuswa umlungu. 
Nokho-ke wabuye wangiyeka lapho esebona ukuthi ngiyagula. 
Ngabuye ngaphindela ezingutsheni ngahudula izikhumba. 
Angisho nokuthi ikhona into engayiphupha ngalelo langa 
ngendlela engabe ngikhathele ngayo. 

127 



18 


Ngalala ngaze ngavuka emini bebade. Ngavuka ngazilungisela 
okuya ngasethunjini. Ngaqeda lapho ngageza umzimba 
ngabuye ngaphindela khona engutsheni, noma-ke ngingabange 
ngisalala ubuthongo, ngacambalala nje ngabukeza izigigaba 
engabe sengidlule kuzona. Ngaqhubeka nemicabango yami 
ekitazayo eyayisiphenduke yaba isifo sami esasilokhu singiqale 
ngesikhathi ngibukela imoto yamaphoyisa iyosithela ithwele 
uTom noDon. 

Kuyo yonke le njabulo engabe nginayo kwabe sekusele 
ukuba ngizwe into eyodwa ukuze injabulo yami igcwale 
ngokuphelele. Phela ngangingakezwa ukuthi uMike uhambe 
kanjani. Ngakho-ke kwakusadingeka ukuba ngimbone sixoxe 
ngaphambi kokuba ngijabule ngokugcwele. Phela ukujabula 
lokhu kufana notshwala; awukuzwa kahle uma uwedwa. 
Ngakho-ke amalungiselelo engawenzayo kwaba awokuba 

128 



ngiyobona uMike, ngiyozwa ukuthi uhambe kanjani umngane 
wami. Kwakukhona novadlwana lokuthi mhlawumbe 
ngingase ngingamfici. 

Nangempela kwathi ntambama ngaqonda endlini yakhe. 
Ngamfica ehlezi embhedeni egobile ebopha izicathulo. 

“Hhawu! Wayilamula wafika,” kusho yena uMike 
engiphuthuma ngisangena nje emnyango, ephakamisa 
nekhanda eyeka ukubopha izicathulo. 

“Kanti nami ngisho njalo. Ngithi kwangcono ngakubona,” 
sekuphendula mina ngihlala phansi. 

“Ubona ngibopha izicathulo nje kade sengithi ngiza 
endlini yakho ngizobheka ukuthi ubuyile yini. Umoya wami 
ubungakhululekile neze ngoba bengingazi ukuthi njengoba 
sehlukane ngesidumo nje wena izinto zisale zakuhambela 
kanjani. Ake ungixoxele nje ukuthi kodwa usinde kanjani.” 

“Iyeke wena leyo ndaba. Ngendlela esikhule ngayo 
ayisazekeki. Nokho-ke sengizosale sengikwephulela izihloko 
nje,” ngisho ngiyiqala indaba yami ukusuka nokuhlala kwayo. 
Ngayisukela ekuhlukaneni kwami naye uMike ngaze ngagcina 
ekufikeni endlini yakhe njengoba sabe sesixoxa nje. 

Ngaxoxa uMike waze wakhexa umlomo elokhu edinge 
egquma nje abuye avume ngekhanda, abuye alinikine 
kwesinye isikhathi, abuye ancincize abuye akhiphe amehlo; 
kodwa ngaze ngaqeda engazange akhulume lutho. Waze 
waphefumula sengiqedile wathi, “Washo-ke Steve ukuthi 
kanti uhambe kanjalo. Nokho-ke akukho osekungijabulisa 
njengokuzwa ukuthi kanti uhambo lwakho lube yimpumelelo 
engaka. Usho ukuthi ntanga awuseyubuye ukhathazwe indaba 
kaTom?” ebuza ehleka uMike exhawula ephindelela. 

Yize noma ngangiwubona lo mbuzo kaMike ukuthi 
akawubuze ngoba efuna impendulo, ngathanda ukuba 
ngiwuphendule ngelokuthi, “Impela mngane wami uma 
izinto zihamba kahle umbuso wethu noDolly sesizowuqhuba 
kahle kungasekho muntu ofuna ukuwuvukela.” Wawuzwa 

129 



ngisho izwi lami ukuthi elomuntu okhululekile emhlabeni. 
Ukwehlukana noTom kwafana nejoka elesindayo elethuliwe 
emqaleni wami. Emva kwalokho-ke sazixoxela noMike 
engihalalisela; ngaze ngamephula ulimi ngokumcela ukuba 
angixoxele ukuthi yena zasale zamhambela kanjani izinto emva 
kokubaleka kwami. Wangitshela-ke ukuthi nganele ngabaleka 
nje amaphoyisa angisukela kwasala elilodwa ukuba limbheke. 
Nalelo elasala noMike inhliziyo namehlo alo ayenamathele 
kimina. Ngakho-ke uMike wanele wabona ukuthi akanakiwe 
kangako naye wacela empunzini. Lathi liqambe liphenduka 
iphoyisa wabe eseshaye utshani uMike; kwaphela kanjalo-ke. 

Intokozo-ke eyaba khona ngalobo busuku ngingeyilibale. 
Saxoxa noMike kwaze kwaba sebusuku sibonisana ngezinto 
esizozenza. Kuningi-ke esakubalayo. Engikukhumbulayo nje 
ukuthi mina ngangizohamba ngakusasa ngiye kumntakwethu 
uDolly, uma sengiphumile emsebenzini ngiyomxoxela ukuthi 
sihambe kanjani. Ngimxoxele nokuthi akaseyikuphinda ahlushwe 
nguTom nokuthi ngeSonto siyomvakashela sihamba noMike 
njengoba ayecelile ukuba kesifike sobabili ukuze ambone kahle 
lo Mike owayilamula sekunzima mhla uTom noDon sebefike 
qathatha. Savumelana nangokuthi ngoMgqibelo mina noMike 
siyohlala sobabili singayi ndawo, ngithenge okuthile, sithokoze 
ndawonye sihalalisela le mpumelelo yethu, sithole nokuba 
kesibukeze kahle yonke into singajahe ndawo, sivuke-ke ngeSonto 
siye kuDolly. Ivolovolo-ke lona savumelana ngokuthi sizoke 
silibeke nje sikhohlwe yilona siyoze siyibone emva kwentokozo 
indaba yalo ukuthi sizolenzenjani. 

Sazinquma amakhanda-ke sinoMike saziyeka, saziyekela 
uMgqibelo. Ngahamba-ke nami sengiyolala endlini yami. Ngathi 
lapho ngingena ngakhangwa isiginci sami esabe sesalala izintuli 
ngoba phela ngingasenaso isikhathi saso, sengihlale ngixinwe 
izindaba zikaTom. Ngabe sengizoke ngithole nesikhathi 
sokusidlala engabe ngisakwazi yini njengoba kwabesekuphele 
isikhathi eside ngagcina ukusithinta. Ngathilaphosengikhumula 

130 



ngilungiselela ukulala kwawa uzukwa ebhulukweni lami. 
Ngawuthatha ngawubeka, ngathi ngiyothenga ngawo iphepha 
uma sengifuna ukufunda ukuthi ijaji limgwebe lathini uTom. 

Abusheshanga bafika ubuthongo ngicabanga ngoDolly 
ngisusela mhla ngiqala ukumbona, ngidlulela ezigigabeni 
ezalandelayo lapho kuze kufike ekungiqomeni kwakhe. 
Ngadlulela ekuqaleni kwami ukuhlangana noTom nezigigaba 
ezalandelayo. Ngahlaziya inhlakanipho nesibindi sikaMike 
engincenga izikhathi eziningi ukuba ngiye kuDolly, mina 
ngenqabe kodwa ngize ngigcine ngokuvuma. Ngagcina 
ngokuzuza uDolly nevolovolo nokugudlula uTom 
ngokumbophisa. Impela lude ukhalo engabe sengiluhambile 
kodwa ngesikhathi esifushane. Kwathi kusemnandi kusenjalo 
ngazumeka. 

Nokho-ke asedlule lapho ngoba kungaze kuse uma singase 
silibale ubumnandi bale ndawo. Nebala-ke kwaphinde 
kwasa okungaliyo. Phela kwasekuyilo usuku lwangeSonto. 
Kwathi noma sengibona ukuthi sekusile angaqale ngavuka. 
Ngaquba nje embhedeni wami ngisalalela ukugijima kwegazi 
emzimbeni, ngisalindele nengqondo ukuba nayo ivuke emva 
kokuphumula ubusuku bonke. 

Ngathi ngingezwa ukuthi isivukile ngaqala ukudweba uhlelo 
lwezinto engangizozenza ngalelo langa. Empeleni ngangilale 
ngiyazi into engabe sengiyibekele lolu suku. Okwabe sekusele 
nje kwabe sekuwukuthi ngabe sengizoyandulela ngamaphi 
amalungiselelo le nto yami. Phela kwabe kungekho okunye 
engabe ngikubekele lolu suku ngaphandle kokudubula ngibheke 
kuDolly ngiyomxoxela ukuthi sasihambe kanjani sinoMike 
mhla siphuma kwakhe emva kokuxosha uTom benoDon. 
Ngavuka lapho embhedeni ngathi gubhubhu, izingutshana 
ngazijikijela laphaya, maqede ngama ngezinyawo ngazelula 
amathambo aze akhala athi qhe-qhe-qhe, lobo buqheqheqhe 
ngabuthaka ngokuzamula ngenzela ukufaka umoya omusha 

131 



ngaphakathi ngikhiphe omdala. Owayengangibona wayengafunga 
athi lukhulu ngizolwenza uma sengiqede le migilingwaneengabe 
ngiyenza kanti nganele ngayiqeda ngabuye ngathi khehlehle 
ngahlala phezu kombhede ngalengisa izitho, ngabeka 
izindololwane phezu kwamadolo ukuba zizimelele kahle 
ngesikhathi izandla zibambelele ezihlathini zombili sengathi 
ziseke ikhanda elalifuna ukuwa. Kwaphela imizuzwana 
embalwa ngihleli kanjalo amehlo ayesebona isiginci sami 
lesi esasilenga laphaya odongeni. Ngasuka ngaqonda kusona 
ngasidumela. 

Sasisakhala njengoba ngangivele ngisazi sekuphoxa iminwe 
yami nje yona eyayisithanda ukukhohlwa. Nokho-ke kwathi 
emva kokusincinza kabili kathathu sakhumbula isandla. Emva 
kwalokho-ke ngaphumela naso phandle ngancika odongeni 
lwendlu ngabheka ngaselangeni leli elalisanda kuphuma 
ngenzela ukuba ngithi ngisishaya isiginci ngibe ngilethamele. 
Ngasithintitha kwaze kwaba yindaba impela ngoba ngathi 
ngimbona noMesisi wayeqhamuka engilunguza maqede 
waphindela emuva engashongo lutho. Ngathi ngibona 
kwabe kuqhamuka umnumzane, yena-ke wafike wama 
wangibuka kodwa ethule nje. Nami angizange ngimnake. 
Ngathi lapho ngiyikhwabula khona ingoma yami ngamuzwa 
esengibuza ukuthi kanti ngiyakwazi yini ukushaya isiginci. 
Nami ngamnikeza yona impendulo eyejwayelekile yokuthi, 
“Angikwazi kodwa ngiyazama nje.” Wathi angeneliswa 
wukulalela wayesebuya engishiya ngedwa. Wathi angahamba 
nami ngabona ukuthi nakhu ngangizoze ngishiywe isikhathi 
ngilibele wubala, ngasithatha isiginci ngasiphindisela 
endaweni yaso ngaqala ukulungiselela uhambo. 

Ngaqala ngokulungisa okuya ngasethunjini. Ngathi lapho 
sengicabanga ukuyogeza ngaphazanyiswa ngumnumzane 
lona engamuzwa esengimemeza. Wayengibizela ukunginxusa 
ukuba ngimgezele imoto wayesenginikeza osheleni abathathu 
nami ngabonga nganconcoza. Ngenhlanhla-ke nesikhathi 

132 



sasingakangishiyi kangako. Ngasuka emotweni leyo 
ngayogeza. Ngakhipha izingutshana zami eziyingcosana; 
ngagqoka, ngathatha ubuchwabalalana bemali ngayifaka 
emakhukhwini, ngakhiya emnyango, ngahamba. 

Wathi engithuka uMike ngabe sengimi emnyango. “Kanti 
nguwena lesi sibhamu sebhungu ebengingaliboni ukuthi 
lingubani?” Kubingelela uMike. 

“Uyazisholo nje ukuthi ubungangiboni; ubungahlulwa 
yini ngoba phela ngisenjengoba ungazi nje futhi ngisagqoke 
lokho nje okwaziyo?” 

“Bekwenziwa nawunyawo nje oqhamuke ulunyathela; 
noDolly imbala ubezodideka uma esekubona usunyathela 
kanje.” 

“Musa nje ukumphatha uDolly wena ngoba kusuke 
kuthi angikushiye sixoxa kanje ngithathele ngejubane ngiye 
ngiyofika kuyena.” 

“Kudela owaziyo ukuthi kazi yakufaka muthi muni le 
ntombazane.” 

“Ayingifakanga lutho; uSomandla nje owafaka yona 
ubuhle.” 

“Manje ubona ukuthi uzokwala yini uDolly lona uma uke 
wangafika namhlanje?” 

“Into ngibona sengathi ngingasuke ngigule nje uma 
ngingase ngingayi manje kulokhu kuzimisela esengiyikona.” 

Kwathi-ke emva kwalokho kuncokolisana kwethu noMike 
sahlala phansi saphinda futhi sabukeza lezo zindawo 
ezazisikitaza kakhulu ezigigabeni zangamhla sixosha uTom 
noDon. Sabonisana nangokujabula uDolly ayezoba yikho 
lapho esezwa ukuthi uTom noDon base besejele. Kwathi 
emini bebade ngaphuma sengiqonde khona ekukhweleni 
nasekwehleni zonke lezi zintatshana ezazingisithe isithandwa 
sami. Ngangizihambela kancane ngoba ngangisheshe 
ngaphuma ngenzela ukuba ngingajuluki endleleni uDolly 
aze angabe esabubon kahle bonke ubuhle bami. Nangempela 

133 



kwathi ngesikade ngaqhamukela khona kwanhliziyongise. 
Lwaqala manje ukungishaya uvalo lokuthi kazi uDolly 
ngangizomfica ekhona yini. Nokho-ke ngancenga nje ngaze 
ngafika khona. Ithemba laqala ukubuya lapho sengibona 
umnyango nefasitela lendlu kaDolly kuvuliwe. Kepha 
kwakubukeka komile nje sengathi kwakungekho muntu ngoba 
nemoto yabelungu angizange ngiyibone endaweni yayo evama 
ukuma kuyona. Kanjalo nenja yakhona ayizange iqhamuke 
ukuzongikhonkotha njengokwejwayelekile. Phela yiyona 
eyayivama ukungisiza ekungikhipheleni uDolly ngoba yayinele 
ikhonkothe nje abesephuma. Nokho-ke kwabuye kwafika 
engqondweni yami ukuthi mhlawumbe inja leyo yayihambe 
nabo abelungu. Kepha pho yena uDolly babengahambile nje 
naye? Kepha pho uma ehambile ubezoshiyelani endlini evulile? 
Le mibuzo yami yasheshe yaphenduleka lapho sengibona yena 
uDolly uqobo ephuma emnyango eyosithela ngemuva kwendlu 
yakhe. 

Inhliziyo yathi cosololo lapho sengibona ukuthi kanti 
isithandwa sami lesi sabe sikhona. Nokho-ke sasingakangiboni 
sona. Sathi lapho sesiphinda siqhamuka futhi emva kwendlu 
lapho ngase ngishaya ikhwela ngoba ngangibona ukuthi nakhu 
sasesizoze siphinde singene endlini singakangiboni. Wathi 
angezwa lelo likhwela uDolly wayesethi dlengelele maqede 
wayesengibona, wamoyizela wayesengiqhweba ethi angize. 
Nangempela ngahamba ngaye ngayongena endlini yakhe. 

“Wanenhlanhla wangifica ngingakahambi. Ufika lapho nje 
sengithi ngizogqoka ngihambe ngoba ngisheshe ngaphuma 
namhlanje,” kuqala yena uDolly. 

“Kwenziwe yini washeshe waphuma namhlanje wena 
wansondo?” 

“Nakhu phela abelungu abekho; banele badla nje ekuseni 
zaya. Nami-ke nginele ngaqeda ukudla nokugeza lezo zitsha 
akade bedlela kuzona ngase ngiphuma.” 

“Okusho ukuthi-ke ngokufika kwami usuphatheke kabi 

134 



ngoba usuzolibala ungabe usahamba ngalesi sikhathi obuhlose 
ukuhamba ngaso?” 

“Lutho-ke angiphathekile neze kabi. Empeleni ukufika 
kwakho sekungijabulise kangangoba angisezukuya nalapho 
bengithi ngiya khona sengizozihlalela nawe lapha.” 

“Yaze yamnandi le nto oyishoyo; ukuba iwukudla ngabe 
ngithi yehla ngesiphundu.” 

Kodwa nahamba kanjani mhlazane nisuka lapha njengoba 
nahamba sekuhlwe kangaka nje?” 

Sahamba kahle noma kukhona okunye nje okwabuye 
kwasivelela endleleni.” 

“Yini-ke leyo eyanivelela endleleni?” 

Lapho-ke ngaphoqeka ukuba ngiqale phansi ngilande 
yonke into njengoba yenzeka uDolly ezwe kahle. Nangempelake 
ngayiqala indaba ngiyisusela ekuphumeni kwethu endlini 
kaDolly ngaye ngayibeka ekubonaneni kwethu noMike 
sesixoxelana ngezinto ezazenzeke ngesikhathi sisehlukene. 
Ngesikhathi ngixoxa angizange ngishiye nokukodwa. UDolly 
wamangala kabi lapho ezwa le ndaba. Lokho kumangala 
kwakhe kwakuxubene nenkulu injabulo yokuzwa ukuthi 
uTom noDon base bevalelwe khona endlini emnyama. 
Wabuye waqala phansi futhi uDolly wangibuzisisa ukuthi 
kungabe ngangiqinise ngempela nje ngingadlali ngaye 
nami ngafunga ngagomela impela ukuthi kwakungekho 
okunye ayeyobuye akuzwe ngaphandle kwalokhu engabe 
sengimtshele khona. Waphinde wajabula futhi uDolly wami 
kwaze kwathi akandize lapho esebona ukuthi ngangiqinise 
ngempela ngingadlali. 

Sahlala noDolly wami sixoxa, sibukeza yona le ndaba 
ngenkulu intokozo kwaze kwahlupha sona nje isikhathi esasuke 
saphela kwadingeka ukuba sehlukane-ke noDolly. Ngesikhathi 
sehlukana sabe sesivumelene ngokubonana ngeSonto lapho 
ngangiyobe sengifika khona noMike njengoba phela wayevele 

135 



esalangazelele ukumbona uMike lona. Mina-ke ngabe 
sengiyofika sengiphethe iphepha Injobo lapho-ke sasiyozwa 
khona sonke isimo sodaba lukaTom noDon. Phela yiyona 
Injobo lena eyayizositshela ukuthi usuku lwecala lwabe lunini. 
Ngangilangazelele ukuba khona mathupha enkantolo ngosuku 
lwecala. Okuyikona ngangikujahe ngempela kwakuwukuzwa 
isigwebo ukuthi sasizothini njengoba uTom ngangimuzwe ethi 
kwathiwa useyodilikelwa yijele uma eke waphinde watholakala 
enecala lezikhali ezilimazayo. Ngangifuna ukuzwa-ke ukuthi 
noma esegwetshwa kwakuzoba njalo ngempela yini. Phela 
isigwebo leso sasibaluleke kakhulu kithina sinoDolly ngoba 
ukujabula kwethu kwakuzolingisela sona isigwebo. Uma 
sisikhulu nokujabula kwakuzoba njalo uma sisincane nokujabula 
kwethu kubenjalo. Phela sasazi kahle ukuthi kwakuyobe sifile 
uma uTom kuke kwangashiwo ukuthi useyodilikelwe yijele 
ngoba wayeyonele aphume nje abe nathi shaqa. Ngakho-ke 
uma uTom ayengase agwetshwe isigwebo esehlukile kulesi 
kwakuyobe sivelelwe ngoba sabe sizohlalela evusweni lokuthi 
kazi uyosenzenjani uTom ekuphumeni kwakhe. 

Hhayi-ke sahlukana-ke noDolly okwangalelo langa 
sesethembisene khona-ke ukubonana ngeSonto. Ngasukake 
lapho ngaxoxela uMike ukuthi ngangihambe kanjani, 
nokuthi sasixoxe kanjani, sagcinaphi sinoDolly. NoMike 
akukho ayengabe esakusho ngaphandle kwakho ukulindela 
lona usuku lwangeSonto ukuba lufike kuyiwe khona kwaDolly. 
Saze sahlukana ebusuku noMike nami sengiyozishutheka 
emgodini wami. 

Laphinde laqala futhi elinye isonto njengamanye 
ayelandulela. Kwathi ngoLwesine abelungu bengithume 
esitolo ngababona laba bafana abadayisa iphepha, ngase ngiya 
kubona ngiyobuza ukuthi Injobo yona babeyiphethe yini. 
Ngathi ngisasondela kubona laba bafana ngakhangwe yiyona 
Injobo ibhalwe ngamagama amakhulu ekhasini lokuqala 

136 



athi: USEPHINDE WABOSHWA FUTHI UTOM. Laphoke 
angibange ngisanda namagama ngamane nje ngakhipha 
uzukwa ngalithenga iphepha lelo. Nganele ngabuya nje 
nezimpahla zabelungu wake wama umsebenzi ngayozivalela 
endlini ngisafuna ukuzwa kahle ukuthi Injobo lena yayiphethe 
ziphi izindaba ngoTom. Nangempela-ke ngayifica ithi: 
‘UThomas Sibisi — owaziwa kakhulu ngelokuthi nguTom 

— insizwa yomdabu eneminyaka esisondela emashumini 
amathathu usephinde waboshwa futhi. 
‘Uma ungumfundi weNjobo uzokhumbula elinye icala elibi 
asanda kusinda kulona ngokulambisa uTom lona — icala 
lokugqekeza isitolo sakwaThandabantu nokulimaza umniniso 
kanzima ngezikhali ezinzima. Kulelo cala-ke uTom wasindiswa 
wukuthi ofakazi kulelo cala basho izinto ezehlukene ngakhoke 
iNkantolo yathi uTom akanacala. Nokho-ke uTom wasale 
esegwetshwa unyaka esegwetshelwa elinye icala ayelenze 
maqede waduka amaphoyisa awaze amthola. Ngaphambi 
kwalokho wayeseke wadonsa iminyaka emihlanu ngelinye 
icala nalo elalilibi kakhulu. 
‘Kulokhu-ke intatheli yethu ibilandiswa nguyena mathupha 
uSayitsheni okunguyena owabamba uTom. USayitsheni lona 
uthi bathi bezivakashela ngemoto yamaphoyisa behambe 
bebheka izigebengu ebusuku sekuya phakathi kwamabili 
bazithela esidunjini somuntu abasifica sidindilize eceleni 
komgwaqo. Bathi lapho bembheka lo muntu bamfica 
enezingozingozi lapha ekhanda futhi emanxebanxeba 
emzimbeni. Lezi zingozi nala manxeba kwakusekusha. 
Amaphoyisa asithatha lesi sidumbu asilayisha emotweni yawo. 
Athi esanda kusuka nesidumbu leso ayesezithela ezinsizweni 
ezimbili. Athi amaphoyisa lapho ethi ayayikhuthuza enye 
yalezi zinsizwa ngenhloso yokuthola ukuthi zazingaphethe 
zikhali yini ezimbi ezazingase mhlawumbe zitholakala 
zisenegazi, yasuka yabaleka. Athe amaphoyisa esayixosha 
lena ebalekile yasale yabaleka nalena eyabe isele. Nokho-ke 
137 



amaphoyisa awalilahlanga ithemba amsukela njalo lona owabe 
ebalekile waze waphelela kwenye indawo lapho amaphoyisa 
amthola khona esebuye wahlangana nomngane wakhe lona 
ababekade behamba naye bengakehlukaniswa wukubalekela 
wona amaphoyisa. Ayabona-ke amaphoyisa ukuthi base 
bebaleke baze bafika lapho behlala khona. Athi-ke lapho 
esebakhuthuza amaphoyisa abafica beziphethe nangempela 
izikhali ezesabekayo; kodwa-ke zingasenalo igazi. Akwaziwake 
noma zabe sezilesulile yini izigelekeqe lezi. Emva kwalokhoke 
amaphoyisa abagaxa izinsinbi abakhiphisa amapasi 
ukuze kutholakale amagama abo. Oyedwa wayeliphethe 
ipasi omunye engaliphethe. Lona-ke owayeliphethe nguye 
uTom. Umngane wakhe-ke yena wayengaliphethe kodwa-ke 
naye selitholakele igama lakhe ukuthi unguDonald Ngcobo 
nokuthi maningi amanye amacala asebawenza bendawonye 
noTom lona. 
“Njengoba sibhala nje zisavalelwe lezi zinsizwa zombili, 
kusalindwe lona usuku lwecala okuzwakala sengathi liyongena 
ngoLwesibili oluzayo. Thenga Injobo yangoLwesine oluzayo 
uzwe ukuthi liyohamba kanjani icala leli nokuthi isigwebo 
siyothini.” 
Ngahleka ngedwa lapho sengibona ukuthi kanti indaba lena 
yabe inkulu kangaka. Phela kwabe kuyikhona ngiyiqabukayo 
mina lena yesidumbu esasingozingozi namanxeba amabi. 
Lapho-ke lagcwala ngempela kimina ithemba lokuthi 
impela uTom lona ngeke asinde kulesi sigwebo ayesisho 
nengangimfisela sona. Ngathi ngingaqeda ukuyifunda Injobo 
ngayibeka laphaya ngayoqhubeka nomsebenzi engabe ngivele 
ngiwenza. Ngathi ngisebenza ngangithi kazi ngizophuma 
nini ngithathe Injobo lena ngiyotshengisa uMike lezi 
zindaba engangisanda kuzifunda. Nangempela saze sashaya 
isikhathi sokuphuma, ngadumela Injobo ngathi galo yephuka 
sengiqonde kuMike. 

138 



Sathi singaqeda ukubingelelana noMike ngamcela 
ukuba ake athi ukuthula alalele ngimfundela lezi zindaba 
engangizibona eNjobweni. NoMike naye wamangala kabi 
lapho ezwa lezi zindaba, ikakhulukazi uma sekufika esidunjini 
esasinamanxebanxeba. Nokho-ke le nto yamjabulisa naye 
uMike njengami ngoba yayizolekelela ekunwebeni isigwebo 
sikaTom njengoba sonke sasifisa ukuba kuthiwe uTom useyoze 
afele khona ejele noma agwetshwe intambo. 

Zahamba izinsuku kwaze kwashaya olwangeSonto. Phela 
kwabe sekuyilo leli Sonto okwabe kuvunyelwene ngalo ngokuthi 
siyohamba noMike sivakashele uDolly ukuze babonane kahle 
kusemini. Sakhipha izingubo zethu zokugcina savunula saconsa. 
Sathi sifika kuDolly naye wayesenjengathi, wawungafunga uthi 
sesizokhwela ibhanoyi siwelele kwamanye amazwe angaphesheya 
kwezilwandle. Ngingewuqede umbuso owawukhona lapho 
nenjabulo eyayikhona kithina sobathathu. Alukho uhlobo lwendaba 
esingayixoxanga. Kodwa-ke esagxila kuyona kakhulu ngaphezu 
kwazo zonke kwaba yilena esayifunda eNjobweni njengoba phela 
sahamba siyiphethe sinoMike senzela ukuba uDolly azibonele le 
ndaba esabe sesiyifundile thina. Naye uDolly wabonga kakhulu 
ngalesi senzo esabe sisanda kusenza sokumvakashela. Sagoduka-ke 
sinoMike, nathi saze sahlukana ngoba sekuyilowo eseyongena endlini 
yakhe eseyozishutheka ezingutsheni. 

Ngaphambi kokuba ngizumeke ngake ngathi ukubukeza 
ezinye zezindaba esabe kade sizixoxa emini. Ngacabanga 
ukuthi cebo lini umuntu ayengase alenze ukuze ngoLwesibili 
phumelele ukuyozwa ukuthi lalizothethwa kanjani icala 
loTom. Khona umuntu wayazi ukuthi wayezozwa ngabantu 
abuye afunde futhi eNjobweni ukusuka nokuhlala kwecala, 
kodwa konke lokho kwakungeke kufane nokuba uma umuntu 
ezizwela, ezibonela mathupha. Kwacaca khona ukuthi 
kwakungekho cebo elikahle engalitholayo elalingangisiza 
ekubeni ngiziyele mathupha kolalela leli cala. Ngathi 
ngingehluleka wukuthola icebo ngase ngidlulela kule nto 

139 



engangiyizwe ikhulunywa nguDolly. Phela uDolly wayeke 
wathi fahla indaba yokuthi wayezwe umlungu wakhe ethi 
usezoshiya laphaya ayozakhela kwenye indawo nokuthi 
wayezohamba naye uDolly. Uthi-ke uDolly wathi lapho ethi 
uyambuza umlungu wakhe ukuthi wayehambelani nokuthi 
wayezohamba ayephi wamphendula ngokuthi kathule uyobuye 
amtshele. Phela mina wakoSteve ngangiyizwe ngangayithanda 
leyo nto yokuthi kwakuzothi lapho sengize ngaphumelela 
ukuba uTom noDolly ngibehlukanise ngokubophisa uTom 
bese-ke kubuya kuvela enye into esizosehlukanisa sinoDolly 
wami; isehlukanise kulesi sikhathi senginethemba elikhulu 
lokuthi sesizozithandanela kahle singasaphazanyiswa yilutho. 
Nokho-ke ngabuye ngaziduduza ngokuthi mhlawumbe 
umlungu lowo wayezidlalela nje esafuna ukubona ukuthi 
uDolly uzophatheka kanjani uma ezwa lokho. Angibange 
ngisafika ndawo nokubukeza kwami ngoba kwathi kusekuhle 
kusenjalo safika isiqhwaga esiwubuthongo sangiyekisa konke 
lokho engangithi ngiyakwenza sanginika owaso umsebenzi. 

Zaphinde zahamba izinsuku lwaze lwashaya uLwesibili 
lwecala loTom. Ngeshwa-ke bandla ayibanga khona indlela 
yokuba ngiye ecaleni ngiyozizwela mathupha. Ngasale 
sengiziduduza ngokuthi sengiyozwa ngabantu, ngifunde 
nasephepheni. Nganele ngashayisa ngagijima ngaya kuMike 
ngathi asigijime siye eChibini siyozwa ukuthi sasingezubafica 
yini abantu bexoxa le ndaba bese sizwa nokuthi isigwebo 
sasitheni. Sanele safika eChibini nathi sathenga intwana 
yethu encane sase sicijisa izindlebe. Nangempela ayikho enye 
indaba eyabe ixoxwa ngaphandle kwayo lena. Okwakuhlupha 
nje wukuthi babeyixoxa ngezindlela ezehlukene; kuyilowo nje 
ezisholo okwakhe. Lokho-ke kwasikhathaza kakhulu thina 
esasilangazelela ukuzwa into eyodwa eyabe yenzekile. Abanye 
babethi uTom ugwetshwe iminyaka elishumi; abanye bethi 
eyisithupha, abanye bethi eyishumi nesithupha. Ngakhoke 
ababezwa ngendaba njengathi nje bagcina bengazanga 

140 



ukuthi yikhona kuphi okwabe kuliqiniso. Sasuka lapho 
sinoMike saphindela emuva sesivumelene ngokuthi iqiniso 
sabe sesiyolizwa eNjobweni. Nokho-ke sabe sesidumele ngoba 
akekho esasimuzwe ephatha eyokuthi uTom useyodilikelwa 
yijele kumbe ugwetshwe intambo. 

Nangempela kwathi ngoLwesine yaphuma Injobo. Nganele 
ngayithenga nje ngakhangwa yiyo indaba yecala loTom 
isekhasini lokuqala. Yiyona-ke Injobo eyaze yangisiza ekubeni 
ngithole kahle ukuthi kanti uTom lona wabe egwetshwe 
iminyaka eyishumi. Empeleni iJaji lalifuna ukumgweba 
intambo UTom kwasiza ukuthi babungekho ubufakazi 
obugcwele bokuthi uTom noDon laba yibona ababebulale 
lowaya muntu owayetholwe ngamaphoyisa esefile. Nokwenza 
ukuba uTom aze agwetshwe ishumi leminyaka yizikhali lezi 
eziyingozi abaficwa beziphethe benoDon kanye namanye 
amacala amadala kaTom nokuthi wayesexwayiswe kaningi 
kangangoba wayeseze watshelwa isigwebo sokuthi useyoze 
afele ejele noma agwetshwe intambo. Nokho-ke iJaji lathi 
selimxolela okokugcina uTom ngethemba lokuthi mhlawumbe 
emva kokudonsa le minyaka eyishumi ayesegwetshwe 
yona wayeseyophuma eseyiyekile yonke le mikhuba 
yakhe eseziphethe kahle njengabantu bonke. UDon yena 
wagwetshwa iminyaka eyisithupha ngoba imikhuba eminingi 
uTom wayeyigila bendawonye naye. Ngathi ngingaqeda 
ukuzitika ngalezi zindaba zeNjobo ngase ngiyisonga ngiyibeka 
laphaya ngaqhubeka nomsebenzi wami. 

Nganele ngashayisa emsebenzini ngayithatha Injobo 
ngashona nayo kuMike. Safike sayibukeza kahle le 
ndaba kuyilowo ephethe eyakhe Injobo ngoba noMike 
ngamfica eseyithengile. Sasijabule nje sinoMike kodwa 
injabulo ingagcwele kahle ngoba isigwebo esabe sisifisa 
thina wayenganikwanga sona uTom. Nokho-ke kwabe 
sekuwukubhongela emswanini nje lokho kungeneliswa 
kwethu ngoba ayikho into esasingabe sisayenza njengoba 

141 



sasingewona phela amajaji. Nokho-ke leyo minyaka eyishumi 
yayisinike induduzo ngoba yayingafani nokuba uTom evele 
wayekwa nje. Ngasuka lapho kuMike ngahamba nami 
ngayozishutheka kwesami isidleke. 

Hhayi-ke kwaba wukudlula kwayo-ke ekaTom namacala 
akhe seyidedela uthando lwethu sinoDolly enkundleni ukuba 
nalo lungene lugide. Njengesinamuva-ke nalo uthando lwethu 
kwakulindelekile ukuba lusine kubukeke. Okusho ukuthi 
ekupheleni kwalelo sonto ngabe sengizohamba ngiyobonana 
noDolly sibonisane ukuthi sabe sesizosina luphi unyawo 
njengoba inkundla yabe seyidedelwe thina nje. 

142 



19 


Lwanele lwafika-ke usuku lwangeSonto ngalungiselela ukuya 
kuDolly. Ngangiyiphethe Injobo ngenzela ukuba naye uDolly 
azifundele ukuthi lalihambe kanjani icala likaTom. 

Nangempela ngafika esengilindele bandla uDolly wami. 
Sathi singaqeda ukubingelelana njengezithandani zonke 
kwaba yikhona siqala ukuzotha sesilungisela ukuthamunda 
izindaba zethu. Asizange sihlupheke ngokuthi sasizoqala 
ngayiphi ngoba ikhona eyabe isematheni kuwonkuwonke 
owabe esondelene kumbe ehambisana nami. Ngisho 
phela leyo ndaba eyabe yenza ukuba ngize ngiphathe 
Injobo. Asiyixoxanga kumbe asiyibukezanga isikhathi eside 
kangangoba ngangicabanga ngoba uDolly wathi esuka wabe 
eqala enye indaba entsha. 

“Konje Steve ngase ngike ngakutshela ngento eyashiwo 
ngabelungu bami?” kubuza yena uDolly. 

143 



“Usho yiphi into?” 

“Lena yokuthi bazosuka lapha edolobheni baye kokwakha 
emaphandleni.” 

“Ngayizwa nje kancane uyisho kodwa angaze ngayinaka 
ngoba ngacabanga ukuthi uma kungesiwena owawudlala 
ngami ngabelungu bakho ababedlala ngawe.” 

“Kanti-ke akekho owayedlala. Nami benginaleyo 
ngqondo sonke lesi sikhathi ngize ngajika kulo leli sonto lapho 
esengitshelisisa kahle ukuthi angibe ngizilungiselela ngoba 
akusekude ukuba kuthuthwe.” 

“Pho manje wena uzobe uzilungiselelani ngoba 
awuhambi?” 

“Hhabe! Utshelwe ngubani ukuthi angihambi?” 

“Ungahamba ungishiye nobani?” 

“Ngikushiye nalabo engakufica unabo.” 

“Uvumeleni wena ukuba bahambe nawe? Ubungali 
ngani?” 

“Usho ngoba ungazi wena ukuthi le ndaba siyidikadike 
isikhathi eside kanjani bengincenga laba belungu ngala mina 
ngisho sebethi bazongikhuphulela imali.” 

“Pho-ke yini ebuye yakujikisa kulokho kwala kwakho?” 

“Into ngibuye ngadabuka lapho sengibabona sebephatheke 
kabi ngalokhu kwala kwami, ngabe sengiyavuma. Futhi 
okungenza ukuba ngisale sengivuma wukuthi bathe ngizobe 
ngingahambi unomphela; ngiyobuye ngibuye.” 

“Uyobuya uyephi?” 

“Ngize khona lapha.” 

“Okusho ukuthi uyobuya nabo?” 

“Hhayi, bona ngeke besabuya.” 

“Pho bazi ngani ukuthi lo mlungu ozosale engena lapha 
uyokuqasha?” 

“Phela njengoba behamba nje kulo muzi kuzongena 
indodana yabo.” 

144 



“Manjena-ke uma usubuya wena bayosetshenzelwa 
ngubani?” 

“Phela ngesikhathi ngiselaphaya bazobe befuna enye 
intombazane. Bayothi-ke bangayithola bese mina ngiyifundisa 
kahle yonke into ephathelene nomsebenzi wakhona. Uma 
seyifunde kahle leyo ntombazane ngiyobuya-ke mina 
ngizosebenza lapha kwandodana. Sebekukhulumile-ke lokho 
nendodana bavumelana ngakho.” 

“Sengiyezwa-ke Dolly kodwa-ke bahambelani bona 
abelungu bakho laba?” 

“Bathi sebekhathele yimpilo yalapha edlobheni, sebefuna 
ukuyozihlalela endaweni esemaphandleni lapho bezozihlalela 
khona ngokuthula ngoba sebezigugele.” 

“Uma uzwa wena yindawo enjani nelaphi yona leyo?” 

“Wo! Mntanomuntu, nami ngingeze ngakucacisela kahle 
lapho. Kodwa-ke ngezwa nje ethi usathenga indawo laphoke 
beya khona. Igama-ke lale ndawo kuthiwa kuseNkwalini. 
Kuthiwa yindawo eyisimanga.” 

“Iyisimanga ngani na?” 

“Kuthiwa akukho mizi lapho kuleyo ndawo ngaphandle 
nje kwaleyo embalwa.” 

“Pho umlungu wakho lona uzolisebenzisa kanjani lelo 
pulazi lakhe uma lingakhelwe bantu abazolisebenza?” 

“Kuthiwa umnumzane uzofuya izinkomo, nezimbuzi, 
nezimvu, nezingulube nazo zonke ezinye izinto ezifuywayo 
emapulazini ezinjengozinkukhu nomahhashi nokunye. 
Okunye okuyoba khona ngaphandle kwalezi zinto ezifuywayo 
kuyoba wodedangendlale bamasimu bazo zonke izinhlobo 
zezitshalo.” 

“Ngiyayizwa nje yonke le nto oyishoyo kodwa okungixakayo 
wukuthi wonke lowo msebenzi uyokwenziwa ngubani njengoba 
ipulazi lelo lingenazo nje izakhamuzi noma mhlawumbe 
umlungu wakho lona uyozibambela mathupha?” 

145 



“Hhayi! Umnumzane yena uyozivakashela nje ngemoto 
yakhe noma azicanasele ngahhashi lakhe ayobe eselithengile 
ehambe ehlola emasimini noma ebala imfuyo.” 

“Uyohambe ehlola umsebenzi owenziwe ngubani?” 

“Mangizwa nami kuthiwa kuleyo mithonselana yezakhamuzi 
zakuleli pulazi kuyobakhona abazokwenza yonke imisebenzi 
ephathelene nemfuyo; imisebenzi enjengokwelusa nokusenga, 
nokupha izinkukhu nezingulube nokunye. Odedangendlale laba 
bamasimu kuthiwa-ke bona bayolinywa, bachelelwe, bahlakulwe, 
bavunwe yiziboshwa lezi ezidayisayo.” 

“Wo! Yikhona ngizwayo-ke manje. Sengiyaqala nokuyibona 
kancane ngeso le ngqondo inhlobo nendlela yempilo enizobe 
niyiphila lapho nabelungu bakho. Manjena-ke uyohlala 
isikhathi esingakanani wena lapho, ngaphambi kokuba ubuye 
uzosebenza lapha kulo muzi okuyobe sekungowendodana 
ngaleso sikhathi?” 

“Angazi-ke nami lapho, lokho sekuyocaca khona 
phambili.” 

“Kodwa nami sengiqala ngombuzo wokugcina engabe 
ngibuza ukuthi niyohamba nini lapha seniya lapho kuleyo 
ndawo yenu entsha; konje uthe yini igama layo?” 

“KuseNkwalini.” 

“Ehhe! Niyoya nini-ke eNkwalini lapho?” 

“Angikalwazi kahle usuku ngempela kodwa ngizwe abelungu 
bekhomba ukuthi kungase kube ngasekuqaleni kwale nyanga 
ezoqalwa. Ngizobuye ngikwazise usuku lwangempela uma 
sengiluthole kahle. Futhi ngizwe umoyana wokuthi bazokwenza 
idili lomvaleliso. Nalo idili lelo ngiyobuye ngikwazise usuku 
lwalo ngoba nawe ninoMike ngifuna nibekhona nakanjani 
kulelo dili ngalolo suku.” 

“Hhawu! Siyobe sifunani entweni yabelungu sinjengoba 
usibona nje?” 

“Hhayi ungesabi lutho wena, kusho bona bathi nami 
angobiza abangane bami engibathandayo kodwa bangeqi 

146 



esihlanwini.” 

“Hhabe! Uyayizeka yini?” 

“Impela kunjalo.” 

“Manjena-ke abanjengathi nje kusho ukuthi bayobe 
beyele ukuzitika ngezibiliboco nje ngoba phela kuyobe 
kungekho kuxoxa, ngoba phela umphesheya awuvuki lapha 
kwezinathi.” 

“Hhayi! Akuyukuba wukuba badle nje kube kuphela 
bayobuye benze eminye imidlalwana yokunandisa; imidlalo 
efana nokucula kanje.” 

“Angithi phela nakho ukucula lokho abelungu bafuna 
okwakubo ngeke bezwe uma umuntu ebaculela ezinkulu 
njengezinkondlo nom ebaculela izingoma zemishado.” 

“Hhayi! Yizona abazifunayo-ke lezo. Futhi wena angithi 
ngiye ngikuzwe uthi ukwazi nokushaya iziginci kusho ukuthike 
uyobadlalela zona-ke izintambo lezo.” 

“Kambe! Uqinisile! Ngizoke ngiyitshele uMike le ndaba 
yokuthi akeze kesiyodlalela abelungu iziginci zethu sibuye 
sizitike nangezibiliboco emva kwalokho.” 

“Uyazazi izibiliboco lezi.” 

“Kufanele ngoba wonke umuntu uphila ngazo. Uma 
ngibala nje ezintweni engizikhonzile emhlabeni, kufike kube 
nguwena owokuqala, kube yizona izibiliboco, kube yimali 
eyesithathu, bese zilandela-ke zonke ezinye izinto.” 

“Hhayi-ke Steve ngiyonele ngilwazi usuku lomcimbi 
lowo bese ngikwazisa. Wena-ke ninoMike seningabe niqala 
nizilolonga ngoba nalo usuku lolo alusekude neze.” 

“Impela Mntakwethu sekuzoba njengoba usho nje; kodwa 
phela yonke le nto iyokwenzeka uma noMike evuma ngoba 
uma engavumi nami ngeke ngiphumelele.” 

Saxoxa-ke noDolly kwaze kwala sona nje isikhathi esaze 
sangiphoqa ukuba nami ngihambe. Ngesizathu sokuthi 
ngafika ekhaya kungakahlwi kakhulu ngasale sengidlula 

147 



khona manjalo ngaya kuMike ngisayomxoxela ngalo 
mcimbi owawusilindele. Ngenhlanhla-ke naye uMike wafike 
wayithakasela kakhulu le ndaba engangifika nayo kangangoba 
sathi sehlukana sabe sesinqumelene ukuthi zonke izinsuku 
sizonele sishayise emisebenzini yethu bese sihlangana endlini 
yomunye wethu sizilolongele lona usuku lomcimbi lowo. 

Nangempela-ke sayenza njalo ngantambama le nto 
yethu. Kwathi ngenye intambama ngathuka sengithola 
incwadi ngiyinikwa yintombazane eyangitshela ukuthi 
iyazana noDolly ngakho-ke wayeyiphathisile ngoba eyibona 
izodlula ngalapho ngisebenza khona. Ngayivula le ncwadi. 
Nangempela yayiphuma kuyena uDolly engazisa ngosuku lolo 
umcimbi wokuvaleliswa kwabo owawuzoba ngalo. Njengoba 
incwadi ngayithola kunguLwesine nje yayithi kuzodlula 
uMgqibelo owodwa ngolandelayo-ke kube yilona usuku 
lomcimbi. Kanjalo kuse ngakusasa ngeSonto kuthuthwe bese 
ziya koDolly nabelungu bakhe. Ubuthongo bangeSonto nje 
base beyobulala kwelaseNkwalini. 

Yayisho kanjalo-ke incwadi. Noma yayingiphathele 
izindaba engangizijahe kakhulu nje zosuku lomcimbi kodwa 
umoya wami waphatheka kabi nenhliziyo yami yathunukala 
lapho sengifika kule ndawo eyayibala ukuthi ubuthongo 
bangeSonto bese beyobulala eNkwalini. Impela le nto 
yangenza kwaba sengathi ngangiqala ukuyizwa le ndaba 
yokuthi uDolly uzongishiya. Impela ukuba angizisizanga 
ngokuba ngithathe leyo ncwadi ngiyoyitshengisa uMike 
wawuzongibulala umzwangedwa. Nganele ngafika 
kuMike sabangconywana leso silonda esabe sesithunukele. 
Phela uMike wasithoba wabuye wasigcoba isilonda sami 
ngezinye izindaba abuye wazixoxa. Nokho-ke ngaphambi 
kokuba sehlukane savumelana ngesikhathi esasiyohlangana 
ngaso ngoMgqibelo ngaphambi kokuba sihambe; sabuye 
savumelana nangokuthi kuyodingeka sihambe sizishaye zonke. 

148 



Nokho-ke zaziseningana izinsuku ezazisasele ngaphambi 
kokuba lushaye usuku lolo. Nathi sinoDolly sasisazobonana 
kaningana ngaphambi kosuku lolo. Phela nami ngabe sengiya 
ngiphindelela kuDolly ngoba kwabe sekuyizinsuku zakhe 
zokugcina ekhona lapha edolobheni. Kanjalo futhi nathi 
sinoMike sasingayekile ukuzilolonga njalo ngantambama. 

Zahamba-ke izinsuku lwaze lwashaya nalolu esabe 
sesikade salulindela. Ngenhlanhla-ke nezulu labe lisivumile, 
libalele nasebukhweni bezinja. Nangempela-ke kwathi emini 
ngaphuma sengivunule ngiconsa, isiginci sami ngisetshethe 
ehlombe. Ngathi noma nginyathela ngazizwa ukuthi 
kwakungasoleki lutho kimina ngaphandle nje kwasesiswini 
lapho kwakunesikhala khona. Naso-ke leso sikhala ngangisishiye 
ngamabomu ngoba ngethembe ukuthi ngangiyosigcwalisa 
phambili. Ngathi ngifika kuMike naye wabe esemi ngami. 
Ngakho-ke nganele ngafika naye wabamba esakhe isiginci naye 
wasigaxa ehlombe sangena indlela eqonde khona kwamlungu 
kaDolly lapho kwakuzobe kufinywa khona ngendololwane 
ngaleyo ntambama. Nowayesibona endleleni wayezibonela nje 
ukuthi sasiya lukhulwini ngendlela esasigqoke ngayo kubuye 
kunezezele nalezi ziginci esasizetshethe emahlombe. 

Nangempela sathi siqhamuka kwabo kaDolly sasibabona 
abelungu beyidlanzana emnyango bexhawulana. Nathi 
sathi sisasondela kwabe sekuqhamuka leyo ntombazane 
eyayingilethele incwadi leyo eyayisho usuku lomcimbi 
isisihlangabezile. Yafike yasibingelela, yasixhawula, ngobuso 
obumamthekayo nobumoyizelayo. Ngiyabona-ke ukuthi 
inkosazne leyo yayibekwe nguDolly ukuba isiqaphe sinele 
siqhamuke isihlangabeze isikhombise nalapho sasizohlala khona 
njengoba uDolly yena wayesematasatasa kudekwa amatafula. 
Nathi sazizwa sesisekhaya emva kokufikiswa ngomoya 
omuhle kangaka yinkosazane leyo. Asibange sisabanaka 
nbelungu laba nezimoto ezimbalwa okwakumi phandle 
ngesikhathi thina silandela inkosazane lena eyayisiholela 

149 



endlini lapho umcimbi wawulungiselelwe khona. Nangempela 
ayengadekiwe amatafula wawungasaboni nokuthi wukudla 
lezi zinto ezazibekiwe. Wawusungafunga uthi uqhamukela 
eqeleni nje elineqhwa, notshani obuhle, nezimbali ezinhle; 
namatshe athile amahle, namalangabi ambalwa omlilo kanti 
ubona izindwangu lezi ezimhlophe zamatafula ezazendlelwe 
nezinhlobonhlobo zokudla okumibalabala kubuye kufakwe 
ezitsheni ezinhlobonhlobo ezinkulu nezincane nazo futhi 
ezimbalabala njengakho ukudla ezikuqukethe. Wawungafunga 
uthi umlungu kaDolly wayememe izingelosi ukuba kezehle 
eZulwini zizochitha impelasonto lapha kwakhe kwaMhlaba 
ngendlela okwabe kudekwe ngayo. 

Hhayi-ke kungashona ilanga uma ngingasho yonke into 
eyayenziwa neyayishiwo lapho. Ngizophawula nje okumbalwa. 
Kwathi kungaqedwa ukudla nokunikeza izipho zokuvalelisa 
kulaba ababehamba kwabe sekunikwa thina sinoMike ithuba 
lokunandisa. Wo! Kwabe basithintile! Sazithintitha izintambo 
kwaze kwaba sengathi sazifunda emangcwabeni ngempela. 
Ihlombe lakhala likhalile. Owayelayithe ugwayi ngesikhathi 
siqala waze wezwa nje ngoba usumshisa eminweni esekhohliwe 
phela wukuwubhema elibele wukubuka nokulalela thina. 
Kwala noma sesithi siyohlala phansi basicela ukuba sike 
siphinde futhi sishaye. Baze basiyeka ngoba sebebona ukuthi 
uma bephike nobumnandi bomculo wethu kwakuyoze kulalwe 
khona laphaya kungabe kusagodukwa. Emva kwalowo mculo 
wethu omnandi saphathiswa okwamakhosi. Emva kwethuke 
kwangeniswa yonke inhlobo yotshwala, kwaba yilowo 
wazicima ngakuleyo mbiza eyayinaleyo nhlobo ezwana naye. 
Angibange-ke ngisakubona kahle konke okwenzeka emva 
kokuvulelwa kotshwala; kodwa-ke ngamafushane nje umcimbi 
wonke wahamba kahle kakhulu kusukela ekuqaleni kuze 
kuye ekugcineni. Angikaze ngiwubone umbuso onjengalo. 
Sazama-ke sinoMike ukuphuza ngokuzilinda ngoba thina 

150 



sasisenendlela ende yokuphinda emuva esasisazoyihamba 
ngezinyawo. Pho kwake kwabakhona yini ukuzilinda 
etshwaleni? Sathi sizibona sabe sesimnandi namazwi ethu 
esephakeme. Sathi sibona babehlakazeka abelungu, ngakhoke 
sabona ukuthi nathi kwabe sekudingeka ukuba sihambe 
ngoba futhi uma sasingase siqhubeke nokuhlala nezinga lethu 
lokwenama lalizokhuphukela kanti nokuhlwa kwakuzobe 
kukhuphuka futhi. 

Sathi lapho sesihamba iziginci zethu sazishiya ngoba 
zazizosibangela umthwalo kanti kwabe sekuhlwile futhi 
sesizicotshelwe wutshwala. Iziginci-ke zazizohlala kumngane 
kaDolly size sizilande. UDolly nomngane wakhe lowo 
besiphelekezela. Wo, bandla ngezwa sezigcwala amehlo 
kimina lapho sengikhumbula ukuthi konje uDolly wabe 
esengiphelekezela okokugcina. Sama isikhathi eside 
ngilokhu ngivalelisa into engasapheli kwaze kwasiza uMike 
owangigqugqumeza ngokuba sihambe. Wathi khona sesehlukana 
impela kwasa ngisho utshwala engqondweni ngazibuza ukuthi 
konje ngabe sengimbona okokugcina ngempela uDolly wami. 
Kwasiza khona ukuthi sehlukana sekumnyama ngoba ukuba 
kwakungemnyama wayezibona sezigcwele amehlo kimina. 
Kodwa-ke noma engazibonanga nje ngiysola walizwa izwi lami 
ukuthi labe selijikile. Kodwa-ke kokwezwi ngangingengedwa 
ngoba noma ngangiphuzile nje ngalizwa naye elakhe ukuthi 
labe selishintshile. Kwala noma sesehlukene ngangilokhu 
ngivalelise njalo kwaze kwalamula khona ukuba oDolly baze 
basithele emehlweni ami baphelele ebumnyameni kwaba 
yikhona ngidelayo-ke ngaqala nokugxathazela sengilandela 
uMike lona owabe esebuqamama. Sabe sesivumeleneke 
sinoDolly ngokuthi wayeyonele afike nje phambili 
abeseyangibhalela. Sahlukana kanjalo-ke sinoDolly wami 
ngalobu busuku mhlzane kwakuzokusa bahambe. 

Saqhubeka-ke sinoMike nohambo lwethu sihambe sixoxa 
ngamazwi aphakeme sibuye sicule uma singaboni muntu 

151 



eduze; kwakusho nje ukuthi sasikade sizitika ngempela 
ngamanzi amponjwana. Nokho-ke sasisheshe sakhumuka 
okhambeni ngoba nakhu kwakusahambeka nezinto 
ezazenzeka zisakhumbuleka ingxenye yazo. Sathi sisahamba 
kanjalo sizenamele siziyela emizini yethu sezwa umsindo 
othile wamazwi ahhomuzelayo abantu ababeza ngakithina. 
Sathi ukuhambahamba sazibona kalufifi nezithunzana 
zabantu ezaziza ngakithina sizohlangana nazo. Ngokusondela 
kwalaba bantu kithina izindlebe zakwazi ukuwezwa kahle 
amazwi abo namehlo akwazi ukubona kancane ukuthi laba 
bantu babebane. 

Kuthiwa umuntu ongaphilile ekhanda nguyena ombona 
kuqala omunye onjengaye. Yingakho-ke lungekho uhlanya 
olunomngane omunye owuhlanya njengalo ngoba phela 
omunye usuke abone omunye ukuthi nguyena ohlanyayo. 
Kwabanjalo nakuthina-ke sinoMike; sasheshe sazibona lezi 
zinsizwa esabe sizohlangana nazo ukuthi zabe zidakiwe 
ziphelile. Asazi-ke noma nazo zazithi yithina yini esinjalo. 
Kodwa-ke thina sasinezizathu ezazenza ukuba sizibone 
singcono kunazo. Ezinye zalezo zizathu kwakuwukuthi thina 
sasingabangi msindo wokuhlabelela okuxubene nokukhuluma 
futhi thina sasingahambi sidiyazela, sigxathazela sikhubeka, 
sigcwala nomgwaqo wonke njengoba zazenza. Yinye 
kuphela into ababesedlula ngayo, nayo esaze sayibona ngoba 
sesiseduze; leyo nto-ke wukuthi ababili babo babephethe 
izimvubu, ababili-ke bengaphethe lutho. 

Hhayi-ke sahamba saze sahlangana nalezi zinsizwa ezine. 
Thina sabe sesikade siyekile ukuxoxa sesilindele ukuba size 
siqede ukuphambana nalaba bantu ngaphambi kokuba 
siqhubeke nokuxoxa. Sazama-ke thina ukuziqoqa nokubuyela 
eceleni ukuze abangane bethu laba badlule kahle njengoba 
bona babezisa okomhlambi wezinkomo nje. 

“Wuyiliphi wethu?” kubuza omunye wabo kuMike, esho 
eyiphakamisa imvubu yakhe, eyidedela futhi khona manjalo 

152 



engasezwanga nakuthi uMike uphendula uthini. Wathi 
esamangele uMike nami ngisamangele yaphinde yahlala 
okwesibili imvubu emzimbeni. Kwathi kulokhu kwesithathu 
wayibamba uMike imvubu leyo. Angibange ngisabona-ke 
kahle okwenzeka emva kwalokhu ngoba laba abanye basuke 
baxokozela kakhulu maqede ngayizwa isiqhuma kimina 
enye imvubu nami ngagxuma ngaye ngama laphaya. Ngathi 
lapho ngiphendula amehlo ngabona uMike nomngane wakhe 
sebedumelene phezulu uMike ezama ikumephuca imvubu. 
Ngaso leso sikhathi ngelamela omunye wabo owayesegqabule 
inkemba yommese enyonyobela uMike ngayo njengoba 
uMike yena ayesafulathele nje exakazisana nomngane 
wakhe lowo wemvubu. Lapho-ke ngagxumisa okonyazi 
ngaye ngamuthi ngqi esihlakaleni salesi sandla ayephethe 
ngaso inkemba yakhe lena maqede ngamsonta ingalo 
ngokushesha. Bheka-ke umuntu ezidakelwe nezandla zakhe 
zithambile, wawudedela ngokushesha ummese lowo, waye 
wawela laphaya. Ngathi ngisacabanga indlela yokuyowucosha 
ummese lowo yayisiqhumile imvubu emhlane kimina. Laphoke 
ngamkhapha umngane wami lona wenkemba waye wawela 
laphaya kude ngesikhathi mina ngigijimela kuyona inkemba 
yakhe leyana ukuba ngiyicoshe kuqala. Ngathi ngiyicosha 
yayilokhu iqhumile imvubu kimina. Nokho nganele ngayicosha 
nje inkemba leyo ngaphenduka. Waqala ukuhlehla umngane 
wami lona. Ngesikhathi ehlehla ngathola nethuba lokuba 
kengiqalaze uMike. Omdala wayesesivusile isitha nemvubu 
isibuyele ngakuyena. 

Banele babona laba abanye ukuthi mina ngabe sengiphethe 
inkemba uMike ephethe imvubu babona ukuthi sizobalimaza 
ngoba sabe sesibakhombisile ukuthi sinempi ende, maqede 
bacela empunzini. Banele bafulathela nje wabanamathela 
uMike ngemvubu. Yadla lo, yadla lo, yathi isadle lo, yaphinde 
yadla lo imvubu. Mina angithandanga ukusisebenzisa lesi 

153 



sikhali esabe sesibuyele ngakumina. Kwadamuka notshwala 
kulezi zinsizwa ngesikhathi sezibaleka. Sathi lapho sesicabanga 
ukuyeka ukubaxosha abangane bethu laba sabona sesihlatshwa 
ngukukhanya kanti ngamalambu emoto. Njengoba le moto yabe 
ihamba ngejubane elikhulu nje yabopha kwaba wubutsetsetse 
umshayeliebonalababantu bengasaboni nemoto lena abase 
bezozithela kuyona. 

Yanele yama imoto nathi sama, izikhali zethu sisaziphethe 
ngezandla sesithi sizoke sixoxele umshayeli ngeshwa esasesibe 
nalo lokuba sithi siyazihambela nje kuqhamuke abantu 
basidayisele ngempi; sithi nalapho sithi siyazilandula ukuthi 
asinawo amandla okuyithenga le mpi baxolele ukusikweletela 
noma ukusipha, nathi saze saphoqeka-ke ukuba siyamukele. 
Saze saxwaya lapho sesibona zivuleka izivalo kule moto 
maqede kwaphuma zona ezakwadalawane ngoqobo izinsizwa 
zaba zine zeza kithina. Eyodwa yaqapha thina sinoMike 
ezintathu zasukela laba ababebaleka. Le nsizwa-ke eyayimi 
nathi ayizange yande namagama yamane nje yasigalela 
izinsimbi sinoMike yayisima isilindela laba abanye ukuba 
babuye. Nangempela akuphelanga sikhathi esingakanani 
aqhamuka lawa amanye amaphoyisa esebaqhuba abangane 
bethu laba. Ngaleso sikhathi akekho noyedwa kithina 
ziboshwa sobasithupha owayesadakiwe; utshwala base 
buphelile kunoma ngubani. Sathathwa sonke salayishwa lapha 
ngemuva emotweni yawo amaphoyisa maqede kwangena 
amanye amaphoyisa amabili okuyiwona ayezosiqapha ukuba 
singaphumi ngesikhathi imoto ihamba nokuba singawuqhubi 
umdlalo wethu lona ayesifice siwenza. 

Kwabe sekusebusuku impela ngesikhathi imoto 
yamaphoyisa ishoboloza nathi iphikelele ekamu. Emotweni 
lapha kwakuyilowo ethule ethe cwaka, kucaca ukuthi yileyo 
naleyo ndoda yayisiqala ukuzibuza ukuthi kazi yayinjani 
indawo eyayizolala kuyona ngalobo busuku. Mina ngazibuza 

154 



ukuthi kazi uDolly wami wayephi, enzani, ngaleso sikhathi. 
Nokho-ke kuphela into enganginevuso nayo; wukuthi uma 
kwakungaze kushaye uMsombuluko singadedelwe abelungu 
bami babezothi ngiyephi. Nokho-ke ngabuye ngaziduduza 
ngokuthi thina sinoMike wawuzoshaya uMsombuluko 
sesiphumile ngoba thina sasizomane sixoxe ngokuhlaselwa 
kwethu bese namaphoyisa ezibonela nje ukuthi sasisindile 
ezidakweni ezasisukela bese sidedelwa ngesikhathi zona zithi 
ukudonsiswa izinsukwana ezimbalwa. 

Sathi sibona sabe sifika ekamu. Sakhishwa emotweni 
sayovalelwa khona ezindlini ezifanele abanjengathi. Nokho-ke 
thina sinoMike asifakwanga ndlininye nabangane bethu laba 
ngoba kwakubonakala ukuthi akukho lutho olwalungalunga 
uma sasingase silaliswe ndawonye. Sathi sehlukaniswa sabe 
sesitsheliwe-ke ukuthi izitatimende zabe seziyobhalwa 
ngakusasa. 

Kwahanjwa-ke kwayiwa kolala. Pho kwakuyigama nje 
ukuthi umuntu wayeyolala. Kwaze kwasa umuntu ebheke 
ngawayizolo, ethatha ebeka ngesandla sengqondo, ecabanga 
le ndawo ayekuyona, abuye acabange ngoDolly, abuye 
acabange ngabelungu emuva. Lobo busuku bezwakala 
bubude kunobunye. 

155 



20 


Hhayi-ke kwashona lwaba lunye usuku kwathi ngolulandelayo 
langena icala lethu. Sasikhululekile-ke thina sinoMike 
ngoba sabe sazi ukuthi sabe singonanga lutho ngaphandle 
kokuzivikela lapho sihlaselwa yizichwensi. Icala-ke langena 
lapho sekudonsela emini bebade. Lanele langena-ke sabuzwa 
sonke ukuthi sasilazi yini icala esabe sibekwe lona. Kwanele 
kwatholakala ukuthi akekho owayevuma ukuthi icala uyalazi 
kwabe sekuthiwa kuzobakhona oyedwa phakathi kwami 
noMike owayezolandisa iNkantolo konke okwabe kwenzekile 
ngaphambi kokuba kufike amaphoyisa lawa asibambayo. 
Nangempela kwaba yimina-ke lowo. Ngayilandisa-ke 
iNkantolo konke okwenzeka. Ngathi lapho ngiqeda khona 
kwathiwa akuphume oyedwa walaba esasilwa nabo, naye ake 
alande okwenzekayo. Nebala-ke wasukuma omunye wabo 
naye walanda. 

156 



Ngiyabona-ke ukuthi ngesikhathi bebodwa notshwala 
sebudamukile kubona nabo babekade behlanganisa 
amakhanda. Lokho-ke saze sakubona sinoMike ngesikhathi 
lona omunye wabo naye eselanda. Phela yena indaba 
wayeseyijikile isingamanga odwa. Bheka ngoba ngokuyibeka 
kwakhe mina sinoMike sasingabantu ababebalalele endleleni 
sibaphathele izikhali lezo amaphoyisa aqhamuka siziphethe 
ezandleni. INkantolo yaxakeka-ke ukuthi yayizolalela 
kuphi ngoba sobabili sabe sixoxa izindaba ezahlukeneyo 
futhi lingekho iqembu elalinofakazi ngoba lena yinto eyabe 
yenzeke ebusuku kungaboni muntu. Ngakho-ke iMantshi 
yasale isithi izolinquma ngokubona kwayo icala emva kokuba 
isizanelisile ngokusiphonsa imibuzo. Nangempela-ke kwathi 
emva kokusipheka ngayo imibuzo yayisisikhipha-ke isinqumo 
secala njengokubona kwayo. 

Lapho-ke iMantshi isilinquma icala yathi iyezwa nje lapho 
izitha zethu zithi sazilalela endleleni kodwa yona ayikholwa 
wukuthi sasingathi sibabili kube yithina esilalela nesihlasela 
abantu abane. Sathi lapho sizwa lokhu sinoMike sajabula 
sadela ngoba lawo magama ayesho ukuthi iMantshi yabe 
ivumelana nathi. Sathi sisajabule kanjalo yajika iMantshi 
yabhekisa ngakithina yathi phezu kokuba isivumela 
ukuthi asizange izitha zethu lezi sizilalele endleleni kodwa 
ayikholwa wukuthi izikhali lezi esasiziphethe kwakungezona 
ezethu nokuthi zazibuyele ngakuthina ngesikhathi kuliwa. 
Yaqhubeka yathi sasingethi sibabili silwe nabantu abane size 
sikwazi ukubephuca zonke izikhali zabo eziyingozi zibuyele 
ngakithina. Ngakho-ke iMantshi yathi izitha zethu izozigweba 
izinyanga ezine ngokusihlasela kwazo ngenhloso yokusilimaza 
singenzanga lutho kuzona. Thina-ke sinoMike yathi izosigweba 
izinyanga eziyisithupha ngalezi zikhali ezingavunyelwe ezabe 
zitholakale kithina. Lapho-ke zehla izihlathi kithina lapho 
sesibona lawo mangwevu esabe sesishaywa ngawo kanti 
sasingawalindele futhi singawacabangi nakuwacabanga. 

157 



Pho-ke ayikho into umuntu ayengabe esayenza ngoba labe 
seliphume liphumile kuMlomongathethimanga. Lapho-ke 
ngezwa sekuduma ikhanda kimina lapho sekungikhanyela 
ukuthi ngabe sengizovalelwa ngempela kungasadlalwa kepha 
ngibe ngingonanga lutho futhi sengicabanga nokuthi kodwa 
abelungu bami babezothi ngiphi. Lapho-ke kwangikhanyela 
ukuthi ngangiyothi ngiqambe ngiphuma ejele kube sekukade 
kwaqashwa omunye esikhundleni sami. Nokho-ke umuntu 
wasale esexola nje eselindela noma yini eyayingase yenzeke 
ngoba kulokho okwabe sekwenzekile nokwabe sekushiwo 
akukho nokukodwa okwakungabe kusahlehliswa. 

Salala ubusuku bababunye sesiphuce namakhanda 
sesiyizimpandla sonke sesishaye nezikhindi zethu 
zomthetho, maqede wezwakala umoyana wokuthi sengathi 
sonke sasizodayiswa, sidayiselwe epulazini elithile lapho 
sasizosetshenziswa khona. Nokho-ke akekho owabe esazi 
ukuthi yiliphi lona lelo pulazi elabe lizokhethelwa thina. 
Nangempela kwathi ngaphambi kokuba silale ubusuku besibili 
satshelwa ukuthi ngakusasa sabe sesiyothuthwa sonke ngothi 
lwethu sithuthelwe khona kulelo pulazi esabe sidayiselwe 
kulona. 

Nangempela-ke ngakusasa ekuseni sathi siqeda ukuhubuluza 
lelo phalishana lasejele ayesedunusile amalolikazi amabili 
amakhulu ayeselindele ukusithutha asishonise khona lapho la 
sasingazi khona thina. Nangempela-ke satakishwa emalolini 
lapho kwaze kwaphela yona indawo. Bheka-ke ngoba 
kwakunganakiwe nokuthi silayishwa ngendlela yini. Ngisho 
amaloli lawo ayengaze agingqike nathi akukho muntu owayeyoba 
nendaba kangako. Emva kwalokho-ke azamula kabili kathathu 
amaloli maqede asuka. Aphuma aphela impela edolobheni 
adubula izinkalo namagquma umuntu ayewaqabuka. Ahamba 
amaloli waze waphela owetiyela umgwaqo athunqisa zona 
izintuli. Umuntu wayethi lapho eqalaza emuva afice uthuli 
luhlanganisile nje kungabonakali lutho. 

158 



Njengoba sabe siphume ekuseni nje kwaze kwaba semini 
bebade amaloli elokhu eshoboloze njalo. Kwathi lapho izikhathi 
sezidonsela emadineni laqala ukusho leli phoyisa elabe lisigadile 
ukuthi sabe sesizofika lapho sasiya khona. Nangempela sathi 
sibona sasiqhamukela okhalweni olwalunomuzi omuhle nezindlu 
eziningi eceleni nodedangendlale bamasimu. Lasho-ke iphoyisa 
ukuthi yikhona-ke lapho sasiya khona. Nangempela-ke kwathi 
emva kwesikhashana esingengakanani sangena kulesi kulesi 
sithabathaba salo muzi. Baphuma bonke bathi klelele basibuka 
ngesikhathi sifika. Asiqalanga sehliswa emalolini sake sayekwa nje 
kusalungiswa lezi zindlu esasizothuthelwa kuzona. Ngesikhathi 
ngiseselolini ngangibuka izisebenzi nabantu bakule ndawo 
engangingazi noma iyisitolo noma iyifemu noma iyini. Khona 
kuwo lowo mnyama ngethuka ngaze ngacishe ngawa elolini lapho 
sengibona umlungu kaDolly ephuma kule ndlu yakwanokusho, 
okuyiyona eyayigqamile kuzo zonke lezi ezazikhona, eza ngapha 
ngasemalolini ethu. Kwaba yikhona kuthi damu nale nkungu 
eyayingigubuzele ingqondo. Ngakhumbula nokuthi konje uDolly 
wayengitshelile ukuthi umlungu wakhe wayezothuthela endaweni 
eyayingenamizi engase ibe nabantu abangasebenza epulazini 
ngakho-ke umsebenzi wonke wenziwa yiziboshwa ezithengiwe. 
Lapho-ke uvalo lwangithi heqe lapho sengibona ukuthi umuntu 
kwakungenzeka athi elala abe eseke wambona nje uDolly. Kazi 
wayezothini lapho esengibona sengiyisiboshwa? Lona ithuba 
lokumxoxela ukuthi ngangiboshelwe ubala ngangizolithola 
nje? Khona uma ngangilithola uDolly wayezoyikholwa nje le 
nto yokuthi ngangivele ngaboshwa nje ngingonanga lutho? 
Impela ngingeze ngayiqeda imicabango eyangifikelayo emva 
kokuba sekube khona into engikhumbuza umuntu negama 
elithi ‘Dolly’. Owokugcina umcabango owangifikelayo kwaba 
owokuba kengibuze kulaba bantu ababebukeka beyizisebenzi 
zakulo muzi ukuthi igama lale ndawo esasikuyona kwakuthiwa 
kulaphi, yikhona ngangizoneliswa wukuthi ngempela 
sasikuyo le ndawo uDolly ayethe baya kuyona. Nangempela 

159 



umuntu lowo wanele wangitshela ukuthi sasiseNkwalini 
angabe ngisangabaza. Ngezwa inhliziyo ishaya kakhulu lapho 
ngifikelwa wumcabango wokuthi ngase nginokumbona uDolly 
eqhamuka noma nini. 

Amathunzi ayeseqalile ukudilika ezintabeni kodwa thina 
kuyilokhu sisayekiwe nje emalolini lawa esasifike ngawo. Yinye 
kuphela into eyayenza ukuba sibone ukuthi babengasikhohliwe; 
ngamaphoyisa lawa abebewabekile ukuba asigade ukuba 
singehli sishaye utshani. Kazi umuntu wayengaluphakamisa 
alubhekise ngaphi nje unyawo uma ayengase athi uzama 
ukubaleka njengoba kwabe kulukhuni ngisho nokukhomba 
ukuthi umuntu wayeqhamuke ngaphi. Ilanga leli umuntu 
wayegcina nje ngokulibona liyindilinga angazi ukuthi liphuma 
ngaphi lizoshona ngaphi. 

Sahlala-ke emalolini lapho saze sozela. Nomashayandawonye 
wayeseqalile ukuzwakala isisu sesilokhu sikhale njalo. Pho uma 
uyisiboshwa uthathwa njengento nje hhayi njengomuntu. 
Nathi-ke kwaze kwathi ngesikade sehliswa kodwa asaze 
sangeniswa endlini sahlaliswa etshanini nje phansi kwezihlahla 
namaphoyisa ethu esalokhu esigade njalo. Sathi singaqeda 
ukuhlala kwaqhamuka amadoda amathathu nebhungu. Amabili 
amadoda elengise imigqomo egcwele itiye, eyesithathu indoda 
iqhuba inqola eyayigcwele lezi zinkomishi ezingafi, ibhungu 
lona liqhuba enye inqola yenqumbi nje yezingcezu zezinkwa. 
Sonke sagwinya amathe ngoba inkemane yabe isibhoke kunoma 
ngubani. Kwathi emva kwesikhashana abuya futhi lawo madoda 
nalelo bhungu sekuyilowo esezothatha lokho ayekushiyile. Bonke 
baphindela emuva imithwalo yabo isilula ngaphandle komthwalo 
wezinkomishi wona owawusalokhu ungako. Emva kwalokhu-ke 
umuntu wakwazi nokuqalaza abone nezinkalo zakule ndawo 
eyayimzungezile. Pho kwakungekho nanto ebabazekayo umuntu 
ayeyibona ngaphandle kodadengendlale bamasimu nemihlambi 
eyayizithunzana le kude kanye nemizana embalwa eyayithe 
gqwa-gqwa. 

160 



Impela amehlo ayengavumi ukunamathela le ezinkalweni 
ayeze ejwayele khona lapha ekhaya lapho kwakukhona izindlu 
eziningi nabantu ababehla benyuka. Okwangixakayo kepha 
wukuthi uDolly ngangingamboni kubo bonke laba bantu 
ababehla benyuka lapha egcekeni. Ngaxakeka nje ukuthi 
kanti yena wabe ekuphi? Pho-ke kwabe kungumzwangedwa 
wami nje lowo ngoba kwabe kungekho muntu engangingase 
ngibuze kuyena ngoba lokho kwakungasuke kumangalise nje 
ukuthi uDolly lowo ngimazelaphi nokuthi ngangizomenzani. 
Nangaphandle nje kwalokho kwakulukhuni nje kwakuwuvula 
umlomo ngoba njengoba sasihlezi siyinqwatshana lapho 
phansi kwesihlahla kwakuthule kuthe cwaka engekho 
okhulumisa omunye ubona nje ukuthi yilowo wayecabangana 
nosizi lwakhe. Mina ngangilokhu ngidinge ngijeqeza uMike 
njengoba ayengekude nje kangako nami. Kwase kuphele 
konke ukuhlakanipha komdala. 

Kwathi lapho selizoshona ilanga kwatheleka elinye iloli 
ligcwele abanye abayidlanzana. Lelo loli-ke kwakungelakhona 
ekhaya lapha. Lalifika nezinye iziboshwa okuyizona ezazifike 
kuqala kule ndawo. Njengoba zabe zifika nje zazibuya khona 
ekusebenzeni sezizokudla zilale. Zehliswa kulelo loli amehlo 
azo elokhu ethe njo kithina sengathi zazisho ngezinhliziyo 
ukuthi kwabe sekufike enye inqwaba eyayizoziqedela ukudla 
kanti bezisazidlela kangcono ziseyidlanzana. Kanjalo nawethu 
amehlo ayethe njo kulezo zinsizwa ezabe sezisibhulele amazolo 
akule ndawo. Mina ngacishe ngabonakala sengiwa phansi nje 
wukwethuka ngenkathi sibuka lezi ziboshwa ezazifika zivela 
kosebenza. Angithi phela ezimbili zalezi zinsizwa ngazibona 
zifana noTom benoDon. Impela kwakuyibona ngazo zonke 
izindlela ngaphandle kokuthi babengasenazo izihluthu 
noboya ebusweni. Ngathi lapho ngithi ngintshontsha uMike 
ngamehlo ngathola ukuthi naye wayesekade eyibonile le nto 
eyayingethusile. Anele ahlangana amehlo ethu wakhomba 
koTom noDon ngawo amehlo maqede wanikina ikhanda 

161 



wabheka phansi. 

Lapho-ke kwasa ngokunye kimina lapho sengicabanga 
ukuthi kodwa umuntu wayezophila mpiloni esehlaliswe 
noTom noDon njengoba phela laba bantu nathi sinoMike 
kwabe kuyinkukhu nembodla. Okusobala-ke ukuthi nabo 
oTom benoDon babeze ngayo le ndlela esasilethwe ngayo 
nathi kule ndawo. Ukubona kwami oTom kwangenza ukuba 
ngingabuye ngincibilike. Uvalo lwabe selulokhu lungishaye 
njalo ukuthi kazi uTom wayezokwenzenjani lapho engibona. 
Yena uDolly kazi wenzenjani lapho embona? Uthi pho 
babengeve sebebuyelene nje? Zonke lezi zinto zangihlupha 
kakhulu engqondweni. Ngabona ukuthi mina okwami 
ukuboshwa kwabe sekukabili ngoba ngangingazi ukuthi uTom 
yena wayezonele angibone abesengicabangela siphi isigwebo. 
Wo! Ngangikubone ngakubeletha mina kababa! 

Hhayi-ke kwathi kungashona ilanga sasuswa phansi 
kwezihlahla lapho saqhutshwa sayofakwa kulezi zindlu 
eziyisithupha ezaziwuhele zibiyelwe ngocingo olude olucinene, 
nolwalunameva. Kwakunesango elilodwa elalingena kulezi 
zindlu. Lelo sango-ke nalo lalakhiwe ngezinsimbi futhi 
lalikhiywa ngengqovela kakhiye. Kukhona iphoyisa elalihlala 
kulona isango leli nelaliphatha okhiye bazo zonke lezi zindlu 
ezazingaphakathi. Yilona lelo phoyisa elaivula libuye livale 
uma kukhona abengenayo kumbe abaphumayo. Ngendlela 
olwalucinene ngayo lolu cingo olwalubiyile ngisho inkukhu 
imbala yayingenandlela yokungena ngaphandle kokuba ize 
iyocela iphoyisa leli elalisesangweni. Khona bude buduze nalo 
isango lelo kodwa ngaphandle kwakukhona ezinye izindlu 
ezintathu ezazihlala amanye amaphoyisa ayeshintshana 
naleli elinye ngokugada esangweni lpho futhi abuye aphume 
neziboshwa ngesikhathi ziyosebenza, aziqaphe. Izindlu zawoke 
zokulala zazakhiwe ngamabomu zabaseduze nesango 
yikhona ayezozwa kalula uma kukhona okwenzekayo leli 
phoyisa elisesangweni selihlaba umkhosi. 

162 



Ngenhlanhla-ke thina sinoMike safakwa ndlininye lapho 
sesahlukaniswa sifakwa ezindlini esasizolala kuzona. Kweyethu 
indlu sabe siyishumi nesihlanu lapho sesihlangene. Sangena 
kule ndlu yethu eyayiyisikwele esinezindonga ezinde ezazisho 
ngamafasitelana amancanyana angangobuso laphaya phezulu 
nodonga. Ayeba mabili kulolo nakulolo ludonga. Kusobala 
impela ukuthi ayengakhelwanga lutho olunye ngaphandle 
kokungenisa lowo moyana omncane ngoba kuncane kakhulu 
ukukhanya okwakungeniswa yiwona ngingasayiphathi-ke 
eyokuphuma ngawo. Phezulu kwakulenga iziketekete ezimbili 
futhi sezikhanyisiwe. Phela yayingekho inala kagesi lapha 
njengasedolobheni lapho umuntu ayesejwayele khona. 

Sanele sangena saphelela wakhala ukhiye emnyango. 
Ongaphakathi kwaba wongaphakathi nongaphandle kwaba 
wongaphandle. Sabukana sodwa kweyethu eyayendlalwe 
useyili omkhulu owawugcwala indlu yonke. Lowo seyili-ke 
kwakuyilona lucansi. Izingubo-ke zaziyinqwatshana laphaya 
ekhoneni. Kwakuyibo-ke ompisimpisi abayishumi nesihlanu 
njengathi. Yimicamelo-ke engingazange ngiyibone. Ngiyabonake 
ukuthi kwakuthiwa umuntu uyozibonela ngokokucamela. 
Ngenhlanhla-ke sonke sasinazo izindololwane. Ngathi lapho 
ngibheka abantu bonke esasinabo ngabona nje ukuthi 
uma kwakungase kwenzeke le nto engangihlale ngiyizwa 
ngendaba yokuthi iziboshwa ziyashayana uma sekusebusuku 
thina sinoMike sasizophela ngoba yithina esasibancane futhi 
siyizingane kunabo bonke abantu ababekhona kule ndlu, 
ngiyethemba futhi nakulabo ababekwezinye. Ngenhlanhla-ke 
kwakuthule nje kuthe nya nothuke ekhuluma nalowo amaziyo 
agcine ngokunyenyeza. Kwathi emva kwesikhashana sabe 
sesilele sonke kodwa ngisawuzwa umsindo usalokhu uthe 
phothololo kwenye indlu engasola ukuthi yiyona eyayinoTom 
noDon. Saze salala kweyethu indlu iziketekete zisalokhu 
zikhanye njalo. Phela kwakweswelakele ukuthi ngubani 
ozocisha. Nokho-ke mina ngaze ngazumeka ngisalokhu 

163 



ngimangele njalo ukuthi kwakwenziwa yini ukuba size silale 
ngingazange ngimbone uDolly wami. 

Hhayi-ke umuntu walalisa okwesidumbu kwazise phela 
ukuthi wayehambe indlela ende ngayizolo maqede walala 
engazange ageze ukuze akhiphe ukukhathala. Ngendlela 
umuntu alala ecobeke ngayo ngiyabona ukuthi zaziyoze 
zibuye inhlazane engakavuki ukuba angithanga ngisalele 
ngiseyisidumbu kanjalo ngezwa uMike esenginyakazisa. 
Ngathi lapho ngithi qwebu amehlo ngabona izithunzana sezimi 
ngezinyawo yonke indlu. Phela ngithi yizithunzana nje ngoba 
endlini lapha kwakumnyama njengoba phela kwakungakasi 
kahle. Angazi-ke ukuthi ngubani lona owayebuye waqunga 
wazicisha iziketekete. Kepha pho wayengasaqungi ngani 
okwesibili abuye azikhanyise njengoba ukukhanya kwazo 
sabe sesikudinga nje? Ngangiwezwa namazongololo omsindo 
kwezinye izindlu. Ngagcina ngokubuza kuMike ukuthi kwabe 
sekonakeleni kuyona yonke le nto eyabe seyenzeka nabantu 
bonke sebemi ngezinyawo. Wangitshela-ke uMike ukuthi 
kukhona iphoyisa elabe selikade lihambe livula zonke izindlu 
libavusa lithi abavuke bayogeza. 

Lapho-ke nami ngathi ukuzamuzamula nokuzelulalula 
maqede ngabona ukuthi yayingasekho iyenzenjani ngaphandle 
kwakho ukuba umuntu avuke njengoba kwabe sekuyimina 
ngedwa nje engabe ngisalele phansi. Nami ngaphakamisa 
ikhanda ngahosha okuyizingutshana zami lokhu engangikade 
ngicamele kukhona ngakuphonsa emzimbeni. Kwathi ngoba 
ngangenza kancane labuya futhi iphoyisa selihambe lisikhipha 
ngemvubu sonke thina esasisasele ezindlini. Nathi-ke salandela 
iningi lapho lishona ngakhona ngoba phela umuntu wayengazi 
nokuthi bangaphi ompompi lapho kugezelwa khona. Ngezwa 
kuqubuka uhlevane umzimba wonke lapho ngicabanga futhi 
sengikhumbula ukuthi konke kwakulokhu kuqhakambiswa 
igugu okuthi sasiyogeza nje kwakushiwo ukugeza ngamanzi 
abandayo njengoba mina ngangiwesaba kangaka nje. 

164 



Kwabuye kwaqubuka olunye uhlevane lapho sengikhumbula 
ukuthi konje umuntu kwakungenzeka anqwamane noTom 
khona ekugezeni lapho. Okusho ukuthi kwathi kusa nje mina 
usuku ngangiluqala kabuhlungu ngoba akuzange kubekhona 
nokukodwa nje okwangiphatha kahle. Impela ngezwa 
zigcwala amehlo lapho ingqondo ingikhumbuza emuva 
kwamlungu wami lapho ngangivuka khona ngikhululekile, 
ngivuke sekusile hhayi ebusuku kanjeya, ngivuke ngigeze 
ngamanzi ashisayo, ngigeze ngaphandle kokuvika uTom, 
ngiqede ukugeza ngidle ukudla okusile ngize ngesuthe. Kube 
yikhona-ke ngiqala ukusebenza, futhi ngisebenze ngaphandle 
kokulandelwa. Kuphele inyanga ngihole. 

Lapha langabe sengikhona kwakungasekho konke lokho. 
Okuyikhona kwakufike kungiqede du wumcabango wokuthi 
lo mbuso wakwamlungu wami wabe usuwele ezandleni 
zomunye ngoba phela kwakungicacela ukuthi mina base 
bengibheke baze bayeka bacabanga ukuthi ngeqile base 
beziqashela omunye okunguyena owayesezitamuzela lowo 
mbuso owawukade ungowami ngenkathi mina ngizibona 
ngikulolu sizi engangizibona ngikulona; bheka-ke ngize 
ngithole lonke lolu sizi olungaka ngaphandle kwesono. Impela 
impela ngakuzwa kahle ukuphuma kwelingafelwa nkonyane 
ngingene kwelimagad’ ahlabayo. Ngaze ngacabanga ukuthi 
mhlawumbe uNkulunkulu wayesengizwisa lokhu nami 
engangikuzwise oTom ukuba amaphoyisa athi exosha mina, 
mina ngenze kuboshwe bona. Ngabuye ngazikhuza kulowo 
mqondo lapho sengikhumbula ukuthi uMike wayengazange 
abophise muntu kodwa naye ekulo lolu sizi engangikulona 
nami. Pho bandla abakithi babengilahleleni kangaka ukuba 
ngize ngithole uswazi olukhulu kangaka lokuba ngijeziswe 
ngingonile? 

Isililo sami sasingako-ke singakaqali nje nokusetshenziswa. 
Angazi-ke ukuthi ngangizokhala kuphi sekuthiwa kuyasetshenzwa. 
Hhayi-ke nasekugezeni lapho ngabuya kahle ngingambonanga 

165 



nalo Tom enganginetwetwe ngaye namanzi abandayo lawo 
sengibonile ukuthi kanti awabulali. Nasendlini yethu kwabe 
sekuqala ukukhanya kangcono kunangesikhathi sisashiya 
sisaya kogeza. Ngafica-ke iningi selibuyile kogeza. Njengoba 
lona lalingalibalanga wukulala njengami ngesikhathi kuyiwa 
kogeza. Kazi yini eyayisizolandela njengoba sasivuswe 
ebusuku kangaka nje? 

Kwathi kuqeda ukusa kuthi gelekeqe sasesigezile sonke, 
sesigqokile, sendlula izingubo zethu zokulala sazibeka 
inqwatshana laphaya, sesilindele ukuzwa nje ukuthi kwabe 
sekuzothiwa asenzeni. Sathi sisalindele kanjalo kwangena 
iphoyisa. Lathi alisiqede ngomlomo lisithethisela ukuthi 
siziyekeleni iziketekete zethu singazicishi zize zizicishele 
zona ngoba sekuphele uphalafini. Kwaba yikhona ngibonayo 
ukuthi kanti bengiphaphalaza ngesikhathi ngicabanga ukuthi 
kukhona owayequnge isibindi wazicisha iziketekete. Iphoyisa 
lathi lisikaza nokuba ngalobo busuku silaliswe endlini 
yethu kumnyama iziketekete zethu zingafakwa uphalafini 
yikhona kwakuzodamuka inkungu lena eyayisemakhanda 
kithina. Lagcina ngokuba likhethe oyedwa phakathi kwethu 
okunguyena-ke okwasekuzoba ngumsebenzi wakhe ukucisha 
iziketekete njalo uma sesilala. Lakhetha-ke umfo kaMhlongo 
owayemude nje futhi kunguyena owayeseqine kunathi sonke 
endlini. 

Lathi liphuma iphoyisa lelo kwabe kungena leyo nqola 
engangiyibone ngayizolo isilethela izinkwa kodwa ngalelilanga 
yangena isithwele izindishi ezazinephalishi. Izindishi lezo 
zaziyishumi nesihlanu njengathi. Ngakho-ke kwaba yilowo 
wathatha eyakhe. Ngenhlanhla-ke nezipuni babesibekele 
zona kanti ngangiyaye ngizwe kuthiwa iziboshwa zidliswa 
ngezandla. Ngiyabona-ke ukuthi kithina kwakungconywana 
ngoba nakhu sasingekho ejele uqobo, sasidayiswe ngakho-ke 
umthengi wethu lona wayebuye asicabangele kokunye. Salidlake 
iphalishi lelo. Ngenhlanhla-ke babesifakele noshukela. 

166 



Sathi singaqeda ukudla lokho yangena futhi inqola leyo isilande 
izindishi lezo ezazingasenalutho. 

Kwaphela imizuzwana embalwa iphumile inqola leyo 
langena iphoyisa lethu lathi asiphume sonke endlini. Lasiqhubake 
laye lasibeka phansi kwalezo zihlahla esasidlele phansi kwazo 
ngayizolo. Nakwezinye izindlu base bekhishiwe balethwa 
khona lapha phansi kwezihlahla. Saqoqana saba yinqwaba 
lapho wafunga wathi kuyashadwa. Kwaba yikhona ngibonayoke 
nokuthi kanti iphoyisa lalingelinye; kwakungesilona 
leli elalikade lisivusa lisithethisela nendaba yokungazicishi 
iziketekete kuphela ayekhona namanye amaningi siqashiwe 
impela. Athi angasinqwabela lapho phansi kwezihlahla ayesema 
inqwatshana laphaya eceleni. Kwathi dukuduku kwaqhamuka 
yena umninimuzi elandela lawo madoda amathathu nebhungu 
ababekade besilethele izinkwa netiye ngayizolo kanye 
nomashudula bezintombi ezimbili. Nabo bafike bama laphaya 
ngasemaphoyiseni lawa ayeqaphe thina. 

Umnumzane lona wafike wathi ukungumangumaza 
namaphoyisa ngesikhathi mina ngisaxinekile ngibuka omashudula 
laba bezintombi. Nganele ngazibona lezi zintombi ngacabanga 
ngoDolly. Ngazibuza kaningana engqondweni yami ukuthi uDolly 
lona kungabe wayekhona yini noma qha ngaphakathi kwalo muzi 
esabe sikuwona. Kepha pho uma engekho kungabe wayekuphi 
ngoba ngabe ngizwe kahle impela ukuthi sasikhona endaweni 
yaseNkwalini? Yiyo lena imibuzo eyenza ukuba ingqondo yami 
ihlale ixinekile ngesikhathi sisabuthiwe lapho phansi kwezihlahla. 
Bheka ngoba ngaze ngathi ukukhohlwa okwesikhashana ukuthi 
konje sasihlezi noTom lapho phansi kwezihlahla. Phela kwaze 
kwaba yileso sikhathi kungakabi bikho zimpawu zokuthi uTom 
lona wayesengibonile. 

Kwathi kusenjalo waqhamuka unkosikazi womuzi elandelwa 
yisiphalaphala sentombi okungangithathanga isikhathi ukuba 
ngiyibone ukuthi kwakunguye ngempela umntakwethu 
uDolly. Phela wayesenjengoba ngangimazi nje ngaphandle 

167 



kokuthiwayesethe ukugqunqa kancane ibala. Nabo baye bafike 
bama kwabanye. UNkosikazi wama ngakowakwakhe uDolly 
yena wama ngakulezi zintombi ezinye. Ngambhekisisa kwaba 
sengathi ngiyaphupha. Namehlwana akhe bandla kwabe 
kuseyiwo lawo engangiwazi ayephayizelisa okwaleli lambu 
lemoto elikhombisa lapho izojikela ngakhona. Ukubona kwami 
uDolly kwangenza ngazizwa ngishaywa wuvalwana oluncane 
lokujabula okuxubene nokumangala ukuthi kazi wayeyothini 
uDolly lapho esengibona sengikule ndawo engangikuyo. 
Ngathi ngisathathekile kanjalo ngabuyiswa yizwi lomunye 
wamaphoyisa esememeza ethi ake sithule silalele. 

“Ake nilalele lapha madoda,” kuqala lona leli phoyisa engathi 
lapho ngilibheka ngalifanisa naleli engangikade ngilibone 
esangweni ngesikhathi singeniswa ezindlini ngayizolo. 

“Umnumzane uthi anginazise ukuthi namhlanjena-ke 
sekuyilona usuku lokuba kusetshenzwe njengoba nazi-ke nani 
ukuthi nize kanjani nokuthi nizokwenzani lapha. Nokho-ke 
ngaphambi kokuba kuqale ukwabiwa komsebenzi umnumzane 
uthandile ukuba anazise abantu enizohlala nabo nabantu 
abambisene nabo ekuphatheni nasekuqhubeni umsebenzi 
wakule ndawo. Indawo-ke yalapha ngiyethemba besenizwile 
ukuthi kuseNkwalini. Indawo yenu-ke yokulala neyokugeza 
ngiyethemba beseniyibonile. Lezi-ke ezinye izindlu eziseduze 
kwezenu ngezethu-ke thina maphoyisa. Leziya eziwuhele 
laphaya ezokugcina izimpahla zokusebenza kanye nezokulala 
izimoto nogandaganda. Leziya ezintathu eziseceleni kwalapho 
ezilala izisebenzi zalapha zesilisa. Lena-ke yakwanokusho 
eniyibonayo yiyona-ke indlu yomnumzane nosapho lwakhe. 
Lezi-ke ezimbili eziseduze kwayo ezezisebenzi zesifazane.” 

Waqhubeka-ke washo amaphoyisa onke, njengoba 
ayemahlanu kunguyena owesithupha, ngezibongo zawo. 
Sengikhohliwe-ke yilawa amanye ukuthi wathi angobani. 
Nguyena nje engisamkhumbula kahle ukuthi wathi 
unguKhanyile futhi nguyena owayephatha bonke okhiye 

168 



bezindlu zethu nabesango. Wadlula lapho washo lezi 
zisebenzi zesilisa okuyizona ezazisilungisela zibuye zisilethele 
ukudla ukuthi zazingobani. Wadlula lapho washo izintombi 
lezi ukuthi zona zazingobani nokuthi nazo zazelekelelana 
nalaba besilisa ekuphatheni nasekulungiseni ukudla 
kwethu. UDolly yena kwathiwa uphekela abelungu abuye 
abalungisele indlu yabo. Kwaba yikhona ngibonayo-ke 
ukuthi yini eyayenza angabi yinala emnyango njengoba mina 
ngabe sengicabanga nokuthi mhlawumbe wayengekho kule 
ndawo. Wadlula emantombazaneni wasazisa ngomnumzane 
uqobo benowakwakhe. Wasitshela-ke nokuthi kukhona 
ezinye izisebenzi ezazingekho. Lezo-ke kwakungabafana laba 
abelusayo, nalaba ababesebenza ukusenga umhlambi lona 
wezinkomo zalapha. 

“Ngiyethemba senibabone bonke abantu balapha,” 
kuqhuba lona leli phoyisa. 

“Futhi ngiyazi ukuthi noma ningakabejwayeli manje 
liyophela isonto senibazi kahle bonke. Okokugcina-ke 
ngaphambi kokuba nabiwe ngemisebenzi yenu, umnumzane 
uthi uzokwenza indumezulu yedili lapha ngalo Mgqibelo 
ozayo. Idili lelo kuyobe kungelokuvula le ndawo njengoba 
niyibona nani yindawo entsha nesanda kwakhiwa. 
Umnumzane uthi inyama kuyobe kuyiziduli zabasali, 
utshwala kungamanzi okuphala izikhumba. Ngakho-ke 
bengicela sishaye izandla sonke kuleyo ndawo.” Nebalake 
laduma umuzi wonke ihlombe naye umnumzane uqobo 
nowakwakhe baze bathi ukumamatheka. Lathi lapho lithula 
khona ihlombe yaqhubeka le nsizwa yakwabo. 

“Okokugcina-ke ngci umnumzane uthe uyakucela ukuba 
niziphathe kahle. Uthe enkantolo bamdonse ngendlebe ukuthi 
uma kuke kwakhona oyedwa phakathi kwenu owenza intwana 
ebheke eceleni abazise ngokushesha ukuze basheshe babone into 
abangase bayenze ngaye. Enye-ke yezinto abangase bamenze zona 
kungaba wukunweba isigwebo sakhe. Sengiyema-ke lapho uma 

169 



kukhona onombuzo angavela ngaphambi kokuba kwabiwe 
umsebenzi.”Yasho nangempela yathula le nsizwa yayaluzisa 
amehlo ibheka ukuthi akekho yini owayevela nombuzo. 

Kwathi-ke lapho kucaca ukuthi akekho owayenombuzo 
ahlangana ngamakhanda amaphoyisa nomnumzane 
sekwabiwa umsebenzi. Ngathi ngibona babehlukana 
umnumzane esuka eyeshona endlini ewashiya odwa 
amaphoyisa. Ngathi ngibona amaphoyisa ayeza kithina. 
Afike asehlukanisa ngobudala nangobudlakela bethu kodwa 
thina sinoMike saze sasala sobabili nje kungakabi bikho 
qembu esibuyiselwa ngakulona. Sathi lapho sesithe qekelele 
kanjeya sobabili zasibheka zonke ezinye iziboshwa. Laphoke 
ngake ngathi ukuntshontsha uTom ngamehlo. Ngamfica 
naye ejamele kithina. Ngiyabona ukuthi omdala wayeseqalile 
ukufanisa ngoba ngathi ngimbona wayethi ukuhleba kancane 
noDon maqede babamba ongezansi bobabili, banikina 
amakhanda. Lapho-ke ngezwa kusika amathumbu kimina. 
Nokho-ke ngabuye ngaziduduza ngokuthi uma ayenazo 
izindlebe zokuzwa wayezwile ukuthi kwakuthiwe siziphathe 
kanjani nokuthi yini eyayiyokwenzeka kulabo abehluleka 
wukuziphatha ngemfanelo. Ngibuye ngiziduduze nangokuthi 
ayikho into ayengangenza yona phakathi kwezihlwele 
ezingaka zamaphoyisa ayesiqaphile. Nokho-ke lwalungayekile 
ukudinge lingithi thwa uvalo lokuthi uTom wayengenakhanda 
futhi mhlawumbe engenandaba nazo zonke lezi zinto 
okwakuthiwa ziyokwenzeka kwabangaziphethe kahle. 
Sathi sisaxakekile kanjalo sinoMike ukuthi kazi thina 
sasizoshoniswaphi kwase kumenyezelwa ukuthi thina ngoba 
sasisebencane sasizoyiswa lapho kulula khona; sasizoyiswa 
kolekelela ekhishini. Nangempela lasho lasithatha elinye 
iphoyisa okuyilona-ke engasola ukuthi yilona elalengamele 
zonke izindaba zezisebenzi zangaphakathi. Angazi-ke ukuthi 
abanye benziwanjani kodwa ngiyasola ukuthi babezophonswa 
emasimini nasekwakheni ngoba kukhona ezinye izindlu 

170 



ezazisakhiwa, nakweminye-ke imisebenzi ngoba phela indawo 
uma iseyintsha umsebenzi awuze nje ungasweleka. 

Kimina-ke yagana esokeni lapho sengibona umsebenzi 
esasikhethelwe wona sinoMike. Okokuqala wawusendlini 
ngakho-ke umuntu engezushiswa yilanga futhi anganethwa 
yimvula futhi ulula. Okwesibili wawuzongenza ngiqhelelane 
noTom kodwa ngibe ndawonye noMike. Okwesithathu 
nokukhulu wawuzongisondeza kuDolly sikwazi ukuxoxa 
kahle futhi ngangingezubulawa yiphango njengoba phela 
ngangizobe ngisebenza khona impela emthonjeni wokudla, 
ekhishini phela. Nangempela sayiswa-ke ezinsizweni 
nasezintombini lezo zasekhishini sethulwa kuzona-ke nazo 
zatshelwa ukuthi zase zizosifundisa wonke umsebenzi ukuze 
sizelekelele. Nazo-ke zajabula ukuthola abelekeleli. Kwaba 
wukuqala kwalo-ke usuku lwami nolwethu njengeziboshwa 
ezazidayiselwe endaweni yaseNkwalini emva kokugwetshwa 
izinyanga eziyisithupha. 

171 



21 


Hhayi-ke emva kwezinuku ezimbili umuntu wayeseqalile 
ukubona ukuthi kanti kwabe kwenziwani lapha ekhishini. 
Kwabe sekuqalile ukwejwayeleka. Into eyabe seyihlupha 
yikho nje ukuthi uma ungasebenzeli ukuhola imali kumbe 
ukulekelela kodwa usebenzela ukugcina isigwebo awusoze 
wakwazi ukulimisa ngesihloko uthi sekwejwayelekile. NoMike 
ngangiye ngithi lapho ngimbuza ukuthi kunjani angakhali 
ngalutho kangako ngaphandle kokuthi wayesekhumbule 
kakhulu emuva. Nakumina ukukhumbula emuva nokucabanga 
ngomsebenzi wami emuva kwakunjengakuyena. Kodwa-ke 
okwami ukukhumbula emuva kwakubuye kubuye nganeno 
kokukaMike ngoba phela kwakukhona uDolly eduze. 

Phela wajabula kwathi akandize lapho esengibona nje 
ngithi memfu endlini yabelungu bakhe ngiphuma ekhishini 

172 



kukhona engikulandile. Nokho-ke kusukela ngaleso sikhathi 
eqala ukungibona nangezinye izikhathi ezalandelayo asizange 
silithole ithuba lokuhlala phansi sixoxe kahle zonke izindaba 
zethu. Kwagcina ngakho ukuba ngimephulele izihloko nje 
zokuthi kwakwenzeke kanjani ukuba aze angibone sengikule 
ndawo engabe sengikuyona. Phela sasingavelaphi isikhathi 
sokuba ngithi ngiyisiboshwa ngibe nesikhathi sokuthamunda 
izindaba noDolly? Umuntu wayegcina ngakho nje ukuba athi 
jwaphu uma kukhona athuke ethunywa ukuba ayokucela 
kuyena uDolly endlini. Nakhona lapho ajwaphune eqalaza 
evika abelungu nephoyisa lethu ukuba lingaze lixwaye ukuthi 
yini ngithunywe maqede ngihambe isikhathi eside kangaka. 
Pho-ke ngangingafuni nokuba kubekhona nesincane nje 
isiphazamo esasingaze senze ukuba ngihhahlanyezwe 
yiphoyisa ngoba phela ngangesaba ukuthi lalingaze lidinwe 
lithi angiqhubi kahle bese mhlawumbe lize lingishintshe 
emsebenzini wasekhishini lingishintshele kulezi zipani 
ezazisebenza phandle mhlawumbe ngibe neshwa lokufakwa 
esipanini esinoTom bese ngiyikhotha yomile-ke imbenge 
lapho. Kepha lona ithuba lokuba umuntu ake axoxe noDolly 
lalidingekile ngempela ngoba kwabe sekukuningi engabe 
sengifuna ukuba kesihlale phansi naye kesikucubungule beseke 
kuhlupha sona isikhathi esasingavumi. Nokho-ke bandla 
umntakwethu wagcina ngokungethembisa ukuthi uma 
ngangingase ngibekezele wayezolizama yena ithuba lokuba 
kesibonane kahle sixoxe. Nami-ke ngahlala ngalindela lona 
lelo huba ayesengethembise lona ukuthi wayezolizama. 

Nebala-ke kwahamba kwaze kwaba yilo usuku 
lwangeSonto. Ngosuku lwangeSonto-ke lezi zipani ezisebenza 
ngaphandle zaziye zingaphumi uma kuyiSonto zigcine nje 
ngokusebenza imisebenzi yangaphakathi enjengokuhlanza 
ibala nezindlu bese kubuye kusheshe kuphunywa nje futhi 
kuphunyulwe-ke kuze kushone ilanga. Thina-ke esisebenza 
ekhishini sasingenalo lelo lungelo lokuphumula ngeSonto. 

173 



Kithina zazefana nje zonke izinsuku ngomsebenzi wazo. 
Nakhu phela ukudla khona kudliwa zonke izinsuku akunakho 
ukuthi kukhona usuku lwangeSonto. Futhi thina kwakuthiwa 
akunalutho noma sasingaze sisebenze nangeSonto ngoba 
umsebenzi wethu wawulula ngakho-ke thina sikuthola 
okwethu ukuphumula ngesikhathi abanye begqilazekile 
ngezinye izinsuku. Nathi-ke sasingakuxwayile neze lokho futhi 
sasixolela khona kunokuba siye kulo msebenzi owawenziwa 
ngabanye ababengasebenzi ekhishini. 

Kwakungalo-ke usuku lwangeSonto lapho ngezwa khona 
iphoyisa lethu selingibiza lithi mina kwakufuneka ngiye 
kolekelela le ntombazane esebenza endlini yabelungu, lisho 
uDolly phela. Lapho nami ngasukumela phezulu sengicabanga 
nalo muntu okwabe kuthiwa mangiye komelekelela. Nokhoke 
ngazama ukuzibamba ukuba injabulo yami leyo ingaze 
ibonwe ngabanye. Kodwa-ke uMike yena wayibona ngoba 
kwathi lapho ngesikhathi ngisusa unyawo ngilandela iphoyisa 
sacifelana amehlo sinoMike. Ngalilandela-ke iphoyisa lelo 
laye langifaka kuyena uDolly. Sathi lapho sibonana noDolly 
phambi kwephoyisa sazenza abantu abangejwayelene nabantu 
ababengayinakile neze leyo ndaba yokuba basetshenziswe 
ndlininye ngalelo langa kanti thina sasazi ngaphakathi ukuthi 
sabe sesilindele lona nje iphoyisa ukuba linele liphume bese 
siziqala-ke izindaba zethu. Nangempela-ke iphoyisa kwaba 
sengathi litshelwa yigazi ukuthi sabe sesijahe kangakanani 
ukuba liphume ngoba alichithanga sikhathi emva kokungibeka 
kuDolly labe selingishiya naye njalo. 

“Hhayi-ke selize lazakha lona-ke lelo thuba owawukhuluma 
ngalo. Ngakho-ke mina ngibona kungcono sisale sesilisebenzisa 
singabe sisalilinda leli owathi uzolizama wena,” sekuqala 
mina lapho sengibona sesiyihlane kahle. 

“Habe! Umsebenzi siwushiye nobani? Bona abelungu 
uma beqhamuka sesimile sixoxa singasebenzi bangathini 
nje? Noma mhlawumbe wena ufuna ukuba esakho isigwebo 

174 



sinezezelwe?” kuphendula uDolly ngokuncokola. 

“Phela sizobaqapha abelungu banele baqhamuke sizenze 
abasebenzayo banele basithele siziqhubekele nezindaba 
zethu.” 

“Hhayi, ngeke ngiyenze mina leyo nto. Angifuni ukuzifaka 
mina nawe eweni ngibhekile nje ngawo womabili.” 

“Wenza kahle ungivuse mntakaMkhize uma 
sengiyokhalakathela eweni; kushiwo kunjena-ke ukuthi 
uthando lolu aluboni nokuthi ubucwi obuhle obuhamba 
ngabubili. Bengizovuswa ngubani-ke manje ukuba awukho?” 

Emva kwala magama sathula nje sobabili sabukana mina 
ngicabanga ukuthi uDolly wayesedinwa yini ekubeni sixoxe 
njengoba ithuba labe selizivezile kanti wayezenza ojahile 
ngesikhathi ithuba lingakaveli. Kungabe kukhona yini okunye 
okusha ayesekucabangile ngami? Ikakhulukzi njengoba 
ayengibona ngiyisiboshwa nje? Kungabe mhlawumbe 
akayikholwanga le nto engamtshela ukuthi ngaboshelwa 
yona? Noma mhlawumbe ngabe base bebuye babuyelana futhi 
noTom baqala okwabo okudala? Kepha babezolitholaphi 
lelo thuba lokuncengana baze babuyelane ngoba kwabe 
kungekho lutho olwalungase lubasondelanise? Lena ingxenye 
yemicabango eminingi eyangifikelayo ngalowo mzuzwana 
omncane esawutholayo sinoDolly emva kokuhlanganiswa 
kwethu. Njengoba mina ngabe ngimile ngincike kule ndawo 
yokugezela izitsha yena emile encike odongeni ngasefasiteleni 
ngathi ngimbona wayedonsa isihlalwana esasiseduze ethi 
khehlehle kusona maqede wahlala wabheka ngakumina 
wabambelela ekhanda ngesandla esisodwa wayesethi 
ukumoyizela kancane. Lapho-ke nami ngezwa kuthi gidi 
isibinjana kanti ngase ngexwayile ngezwa kusombuluka 
nolimi ngaqala nokubhoboka manje. 

“Umoyizeliswa yini kodwa?” sekuqala mina. 

“Into ngicabanga le nto okade uyisho ukuthi ithuba selize 
lazakha kanti ngomthetho yimina engakhe leli thuba kodwa 

175 



wena awusangibongi.” 

“Ngizokubonga kanjani phela ngingazi futhi ngingaboni 
lutho olikhombisa ukuthi kanti leli thuba lakhiwe nguwena? 
Ngitshele-ke ukuthi ulakhe kanjani yikhona ngizokubonga,” 
sekusho mina ngisamangele yile nto eyayishiwo nguDolly. 

“Lalela-ke ngikutshele ukuthi ngilakhe kanjani. Izolo 
abelungu bangitshele ukuthi bayovuka ekuseni kakhulu 
namhlanje babenendlela eyobathatha baze babuye ebusuku 
kakhulu namhlanje. Kanti futhi le ntombazana engisebenza 
nayo lapha icelile yaya kubo ngoba kunomsebenzi kubo kanti 
futhi ihambe ivele ingumuntu ongaphilile; ngakho-ke yona 
akwazeki kahle ukuthi izobuya nini.” Wayesethi ukugwinya 
amathe uDolly. 

“Hhawu! Kanti umuntu uhlalele ovalweni nje abelungu 
abekho? Okusho ukuthi kanti umuntu uzoqapha iphoyisa 
kube kuphela. Nokho-ke bengingakezwa ukuthi ithuba ulakhe 
kanjani.” 

“Ubungezwa kanjani phela lokhu usuke wangephula ulimi. 
Ngakho-ke ngithe lapho ngibona ukuthi abelungu abekho 
nokuthi le ntombazane engiyifundisa umsebenzi nayo ayikho 
ngase ngibona ukuthi asiseyukubuye silithole sinawe ithuba 
eledlula leli. Ngakho-ke ngibe sengicabanga ukuthi konje 
ngingakuthola kanjani. Ngithe-ke ngisuka ngangiqonda 
ephoyiseni leli lenu, ngafika kulona ngalibikela ukuthi 
ihambile le ntombazane engilekelelana nayo, ngakho-ke 
umsebenzi usungibulele. Ngabe-ke sengicela ukuba anginike 
umuntu lapha kimina ozongelekelela.” 

“Pho waze ngani ukuthi iphoyisa lizokhetha mina?” 

“Ngilitshelile ukuthi lingikhethele omunye phakathi 
kwakho noMike. Ngaliziba ngokuthi angibafuni laba abavele 
kade besebenza lapha futhi bengezona iziboshwa ngoba 
bayedelela futhi imisebenzi abazuyenza njengoba ngibatshela. 
Ngagcizelela ngokuthi uma ngithola oyedwa wenu sizosebenza 
kahle naye ngoba uzobe azi ukuthi uma eke wangigangela 

176 



ngizomceba.” 

“Pho-ke waze ngani ukuthi iphoyisa lizomyeka uMike 
likhethe mina?” 

“Lapho-ke bengethembele enhlanhleni nje ukuthi 
mhlawumbe iphoyisa lizokhetha wena.” 

“Uma-ke belikhetha uMike ubuzokwenzenjani?” 

“Bengizozama icebo elithile ebelizokwenza ukuba uMike 
aphindele emuva bese kuza wena.” 

“Sengiyabona-ke manje ukuthi kanti ithuba leli lakhiwe 
nguwena ngempela futhi sengiyabonga wena kaMavovo,” 
sekubonga mina emva kokukhanyelwa. 

Emva kwalokhu-ke kwake kwathi ukuthula kwaze kwabuye 
kwaqala mina futhi. 

“Asenze-ke lo msebenzi okade ungilandela wona ukuze 
sisheshe siqede sizixoxele kahle zonke izindaba zethu.” 

“Akukho msebenzi osasele sengiqede yonke into. 
Umsebenzi nje engikulandele wona yiwo lona wokuba sihlale 
phansi nawe sizithamundele izindaba zethu sigade iphoyisa 
nje kube kuphela.” 

“Hhawu! Kanti kunjalo? Kodwa umuntu uzoqala ngayiphi 
nje indaba uma seziningi kangaka?” 

“Asazi phela; kungcono uziyeke zonke uma ungayazi 
ongase uqale ngayo,” sekubhinqa uDolly. 

“Hho! Ngakhumbula. Akengibuze Dolly kodwa umuntu 
angenzenjani uma efuna ukweqa lapha?” 

“Kanti uzongibuza into elikhuni kangaka? Ufunelani 
ukweqa ngoba uyobuye ubanjwe bese uboshelwa amacala 
amabili leli owawuvele uboshelwe lona kanye nelokweqa kanti 
mina bengibona kungcono usale usubekezela nje uze usiqede 
isigwebo ngoba futhi vele wena ninoMike nizihlalele kahle 
lapha anibuzwa ubunzima obungako bokuthi nigwetshiwe 
niyadonsa. 

“Ngiyakuzwa khona mntakwethu ukuthi uyakhuluma 
impela kodwa-ke ikhona enye into esingenze ngaze ngafikelwa 

177 



engqondweni yami yilo mqondo wokweqa.” 

“Ngabe ntoni yona lena engabankulu ngaphezu kokuthi 
uyothi uma usuweqile ubanjwe uboshelwe amacala amabilike 
manje?” 

Wathi lapho ephonsa lo mbuzo uDolly ngaxakeka 
ukuthi ngangizomphendula ngithini ngoba njengensizwa 
kwakulukhuni ukuba ngitshele uDolly ukuthi isizathu kumbe 
leyo nto kwakuwukwesaba enye insizwa nje efana nami; ngisho 
uTom phela. Angithi phela omdala sase sike sahlangana 
wangidonsa ngendlebe ukuthi uma eke wangithola kahle 
ithuba limvumela wayeyokwenza konke okusemandleni akhe 
ukuba angishiye sengibanda. Wanezela ngokuthi uma ehluleka 
ngezandla wayezozama ngoshevu okungcono. Bheka-ke le 
nto ishiwo ngumuntu engangibona futhi ngazi kahle ukuthi 
wayengayenza ngempela le nto ngendlela ayekhombisa 
ukungabinandaba ngayo nokuboshwa kumbe ukugwetshwa 
intambo imbala. Ngakho-ke kwakuyilokhu ayisho le nto 
uTom kimina ngasengihlala ngokungakhululeki njalo ngoba 
kwabe kungikhanyela ukuthi sasingeke sisashaya isikhathi 
sokuphela kwesigwebo ngisawadla anhlamvana. Ngakho-ke 
ngabona ukuthi kwakungezukungisiza ngalutho ukungayivezi 
le nto kuDolly njengoba yayisingihlupha kangaka nje emoyeni 
nasengqondweni. Ngakho-ke ngagcina ngakho ukuzitshela 
ukuthi angisale sengisho yonke into kuDolly. Kakade 
abantu abathandana ngeqiniso ngabathandana ebuhleni 
nasebunzimeni. Ngakho-ke ngathi ukuthulathula maqede 
ngaqunga isibindi. 

“Ngizokutshela-ke mntakwethu isizathu sangempela 
esenza ukuba ngize ngicabange nokweqa imbala. Uyabona, 
sesike sahlangana noTom wangisongela kanzima kabi.” 

“Wakusongela wathini na?” 

“Wathi nje lapho siyohlangana khona nethuba limvumela 
uyongishiya ngibanda. Ngingekuqede konke ukupikla 
nokukloloda kwakhe nokusonga kwakhe ngisho lawo magama 

178 



nje engawezwa enesesindo kimina.” 

“Kanti kufanele ukuba ukhathazeke mntakaHadebe. 
Lesi silima esiwuTom singayenza ngempela leyo nto ngoba 
oTom laba sebevutha besaphila nje. Ngiyazisa Nkosi yami!” 
sekuzikhalela uDolly lapho eseqala ukubona ukuthi kanti yini 
lena eyayingihlupha emoyeni. 

“Angithi-ke nawe usuyabona ukuthi kungcono 
ukuboshelwa amacala amabili kunokulahlekelwa yimpilo 
yami? Yinye nje kuphela into engiyaye ngisale sengiziduduza 
ngayo; wukuthi bona benoDon abanalo ithuba lokubonisana 
kahle zonke izinto zabo zobubi babo njengoba babengalali 
ndawonye. Yingakho-ke nje mntakwethu kade ungizwa 
ngibuza ukuthi kodwa ayikho yini indlela umuntu angeqa 
ngayo asale eselindela khona ukubanjwa aboshelwe amacala 
amabili okungcono kunokulahlekelwa yimpilo yakhe. Futhi 
mhlawumbe umuntu abenenhlanhla nje azeqele kuphele 
kanjalo angabanjwa nakubanjwa.” 

“Hhm-m-m! Steve sengiyabubona ubunzima obhekene 
nabo. Pho-ke nalo mbuzo owubuzayo kulukhuni kabi 
ukuwuphendula ngoba ukuze umuntu akwazi ukuwuphendula 
kungadingeka ukuba aqale ake ahlale phansi acabangisise. 
Okokuqala kungadingeka acabange ukuthi alikho yini 
elinye icebo elingcono ongazisindisa ngalo ngaphandle 
kwaleli lokweqa. Okwesibili-ke kube yikhona ukuthi uma 
lingatholakali elinye icebo lona-ke lelo lokweqa lingenzeka 
kanjani. Manjena-ke akuyona leyo into umuntu onganele 
uyibuze njengoba usuyibuzile nje bese ngiyayiphendula 
ngingazange ngicabange.” 

“Uqinisile impela lapho Dolly kodwa futhi kufuneka 
ukhumbule ukuthi uma uhluleka wukucabanga manje 
kumbe namhlanje awuseyubuye ukwazi ukungitshela 
ngosukucabangile ngoba asiseyubuye silithole ithube elikahle 
njengaleli.” 

179 



“Hhabe! Uqinisile nalapho. Impela kulukhuni emhlabeni,” 
esho esukuma uDolly eqalaza emnyango ngefasitela ukuthi 
kwakungekho muntu yini ozayo ozophazamisa. Ngiyabonake 
ukuthi akabonanga muntu ngoba ngathi ngimuzwa 
wayeqhubeka. “Ake ngithele okuphuzwayo yikhona 
sizocabanga kahle siphuza,” esho nangempela evula kule nto 
ehlala izinto ezibandayo; wathela izingilazi ezimbili wabeka 
phambi kwethu. 

Emva kwalokho-ke kwathula endlini kwathi cwaka. 
Ngiyabona-ke ukuthi sobabili sesiqalile ukucabanga yize 
noma sasinganqumelananga ukuthi asiqale-ke manje. 
Nganele ngabona ukuthi mhlawumbe uDolly wayesecabanga 
nayengathanda ukunezezela ezinye izinto esasizocabangela 
phezu kwazo. 

“Ekwakheni icebo lethu Dolly kufuneka sikhumbule lezi 
zinto. Okokuqala kufuneka seqe sobabili sinoMike, angasali 
yena lapha. Okwesibili kufuneka sicabange nokuthi uma 
kwenzeka-ke liphumelela ukusebenza icebo lethu leli lokweqa 
siyohamba kanjani sesisuka lapha eNkwalini siphikelele 
eDobbertown njengoba indlela iyinde kangaka nje futhi 
singayazi.” 

“Kusewukwanda kobuzima njalo bonke lobo,”kwenanela 
uDolly,. Kwaphinde kwalandela okunye ukuthula okwaze 
kwabuye kwaqedwa yimina. 

“Into embi wukuthi asimazi uTom ukuthi yena ucabangani 
nokuthi wenzani yena ngale,” kukhala mina ngobunye 
ubunzima engangibubona. 

“Hhayi-ke lokho Steve akuyona inkinga enkulu. 
Ngingakuxazulula kalula mina um nje ungase ungivumele 
ngisebenzise leli cebo engethemba ukuthi ngingakuxazulula 
ngalo.” 

“Hhawu! Uthi ikhona into engingabe ngisayenqaba 
sengizwe ukuthi izongisiza kulolu talatiya engikulona? Wena 
vele ungitshele nje ukuthi ubona ukuthi ungayixazulula 

180 



kanjani le nto ngoba nayo ibalulekile ngokwayo nje iyodwa.” 

“Lalela-ke ngikutshele eyami indlela engiyibona yokuthola 
okwenziwa nokucatshangwa nguTom ngalena. Uyabona 
Steve uTom uselokhu afika lapha njalo uma ethola ithutshana 
elincane lokuba seduze nami uyaye akhulume izinto sengathi 
sisathandana, ehlule noma sengithi ngiyamkhombisa ukuthi 
mina yinto engingasayingeni nakancane leyo.” Lapho-ke wake 
wathi ukugwinya amathe kancane uDolly ngesikhathi mina 
uvalo selungithe thwa ngesikhathi ngizwa leyo nto eyenziwa 
nguTom nokho-ke ngaziba ngokuthi, “Qhubeka.” 

Nebala waqhubeka-ke uDolly. “Ngakho-ke Steve ngizonele 
ngihlangane nje naye kusukela manje bese ngizenza umuntu 
osembuyele nosemthanda ngokumangalisayo. Ngoba-ke 
ngiyazi ukuthi naye ungithanda kakhulu, ngizonele ngizenzise 
kanjalo angaboni yena bese eyasizakala-ke kanti yilapho-ke 
mina sengizomsenga kahle-ke ngizwe yonke into ayicabangayo 
nafuna ukuyenza ngethembise nokumelekelela kulezo zinto 
ayobe efuna ukuzenza. Ngesikhathi sikhuluma naye ngiyozama 
nokuphatha igama lakho ngokulijivaza nangokuzisola ukuthi 
kodwa ngangingenwe yini ngize ngicabange ukuthandana 
nawe, futhi ngiyozama nokuba kube yimina noveza ukuthi 
kuhle wenziwe into ethile embi. Ngiyazi-ke ukuthi uma ngike 
ngathinta leyo naye uyojaha ukungitshela ukuthi yinto avele 
eyicabanga leyo. Yingaleso sikhathi-ke lapho ngiyomenza 
khona angitshele ukuthi yini nani aseyicabangile kumbe 
aseyenzile. Ngiyazi-ke uyongigeqela amagula lapho. Mina-ke 
ngiyobe sengitshela wena konke engikuzwe kuyena.” 

“Engathi icebo lakho likahle kakhulu mntakwethu,” 
sekusho mina ngihlabeka umxhwele yile ngqondo ka Dolly 
engangingayicabangi nakancane. 

“Ngingakwephuli nje ulimi Steve; kunganjani le nto engiyishoyo 
nekade ngikhuluma ngayo ngiyenze kwakhona manje? Futhi uma 
ngingayenzi manje mhlawumbe angiseyubuye ngilithole elinye 

181 



ithuba elikahle njengaleli lokuyenza.” 

“Ungayenza icebo lokuba uTom eze lapha kwakhona 
manje njengoba sikhuluma nanjengoba uchakide esahlolile.” 

“Hhabe! Uthini uDolly? Usufuna ukumnika lelo thuba 
athi usemi ngalo; ithuba lokuba angibulale ngezandla?” 

“Kahle Steve, awukangizwa,” kukhuza uDolly. 

“Uzongixosha mina bese ubiza uTom?” 

“Cha, angizukukuxosha ngoba nawe ngifuna uzizwele 
ngesikhathi sixoxa noTom ngimsenga konke ahlose ukukwenza 
kuwena. Ngakho-ke wena uzocasha laphaya ekamelweni 
phansi kombhede. Uzonele afike-ke uTom bese ngimbizela 
kulelo kamelo ozobe ucashe kulona ukuze uzizwele kahle 
konke esikukhulumayo.” 

Lapho-ke ngezwa lungithi heqe uvalo lapho ngicabanga 
le nto engangiyizwa ishiwo nguDolly neziqubu ezimbalwa 
engabe sengike ngazibona uma sike saba ndlininye sobathathu, 
mina, noDolly, noTom. Ngabona ukuthi mhlawumbe 
nangaleli langa ngase ngiziletha ebunzimeni obufana nalobu 
engabe sengikubo ngabubona ngabuye ngabuzwa. Lapho-ke 
ngabona kungcono ukuba ngingayivumi le nto eyabe ishiwo 
nguDolly. Kodwa-ke kwakufuneka ngiyibeke ngokucophelela 
angaze asibone isizathu okuyisona ngempela esasenza 
ngenqabe; ngibeke esinye nje eceleni. 

“Ngiyakuzwa Dolly. Umqondo wakho ukahle kakhulu 
kodwa-ke kukhona ingozi kule nto oyishoyo. Lizothini nje 
iphoyisa uma seliza lapha lingifuna lithole ngicashele uTom 
ngaphansi kombhede? Bese kuthi kusenjalo kutholakale 
uTom endlini?” 

“Hhayi ungakhathazeki ngalokho ngiyazi mina ukuthi 
ngiyoziphendulela ngithini uma kubakhona into efuze leyo 
efuna ukwenzeka futhi ngiyayazi imithetho yalapha ukuthi 
ayinakwa kangako uma kuyiSonto.” 

Lapho-ke kwasho ukuthi iqhinga lami lokuphebeza 
umbono kaDolly liyehluleka. Kwathi lapho sengibona 

182 



ukuthi angisenalo elinye iqhinga ngasale sengiqunga isibindi 
ngaziduduza ngokuthi mhlawumbe yayingezukwenzeka 
yonke le nto engangiyicabanga nengangiyesaba. 

“Kulungile-ke uma usho njalo angeza uTom; kodwa-ke 
angikezwa ukuthi yena uzomhlalisa isikhathi esingakanani 
lapha, nami ngihobile lapho phansi kombhede.” 

“Ngeke ahlale sikhathi esitheni ngoba ngizomthola 
lapho kuqedwa ukudla kwasemini. Siyothi ukuxoxaxoxa nje 
isikhashana bese ngifaka le ndaba eyokwenza akhiphe zonke 
izinhloso zakhe. Ngiyonele nganeliswe wukuthi seziphume 
zonke bese ngibheka iwashi maqede ngizethukise ngimtshele 
ukuthi nakhu sekushaya isikhathi abelungu abathe bazobuya 
ngaso; ngakho-ke kudingeka ukuba aphume ahambe. Uyonele 
aphume-ke bese sisala sizixoxela kahle-ke sinawe sikwazi 
nokulakha kahle-ke elethu icebo sesizwe konke akucabangayo 
uTom lona.” 

“Hhmm! Uyalisebenzisa leli khanjana lakho,” sekusho 
mina ngihlabeka umxhwele yile nhlakanipho kaDolly. 

“Ungasheshe ungituse. Ukhumbule ukuthi uTom yena 
ulisebenzisa ngaphezulu kwami elakhe. Uyakhumbula 
mhlazane engibuza inhlanzi ize ishelwa ngamanzi kimina?” 

“Usho ekubuzani konje?” 

“Awusakhumbuli mhlazane engibuza ukuthi ungumzala 
onjani wena engingambalanga mhlazane ethi angibale zonke 
izihlobo zami?” 

“Ungangikhumbuzi indaba yangalelo langa wena angifuni 
nokuyizwa.” 

“Bengikukhumbuza nje phela ukuthi mhlawumbe uTom 
lona uyoyifunda ivaliwe angazikhiphi izinhloso zakhe lapho 
sengimsenga.” 

“Wo mntakaMkhize umuntu usezosale esethembela 
enhlanhleni nje. Ayaye athi amakholwa iNkosi ayehlulwa lutho. 
Wena-ke wayenzelani empilweni yakho? Umuntu uselibele 
wukuncokola kanti akusona isikhathi sokuncokola lesi.” 

183 



“Nakhu insimbi yenu yokudla isikhala; hamba ningaze 
nibalwe ungakafiki. Udle usheshe-ke bese ubuya uza lapha 
ngizokukhombisa umbhede ozohoba phansi kwawo ngoba 
kuzothi kuqedwa nje ukudliwa abe efika uTom lapha.” 

“Kulungile-ke ngizodla ngisheshise. Wena uzombiza 
kanjani-ke uTom?” kubuza mina sengivulile nasemnyango 
ngilindele ukuphuma. 

“Ungakhathazeki ngalokho wena yimina ozozibonela 
lapho,” kulandelisa yena uDolly ngesikhathi ngivela 
emnyango. 

Nokudla akuzange kwehle ngicabanga yonke le nto. NoMike 
angisitholanga isikhathi sokumephulela izihloko zalokho esabe 
sesikubonisene noDolly. Ngasale sengiziduduza ngokuthi 
ngangizomxoxela kahle ebusuku emva kokuba sekwenzeke 
yonke into; sekuzwakele nokuthi uTom yena uzothini. UMike 
ngamxoxela nje ukuthi sasizisebenzela kamnandi noDolly. Naye 
wafakaza ngelokuthi kakade ubucwi obuhle obuhamba ngabubili. 
Yimina engaqeda kuqala ukudla ngalelo langa. Bathi abanye 
bengakanaki besaklwebeda izitsha mina ngabe senginyenyile 
ngaphindela endlini lapho ngangimshiye khona uDolly. Naye 
ngamfica esengilindele. Ngathi ngingena nje wayengiholela 
kulona ikamelo ayeselikhethile. Wangikhombisa nombhede 
engangizocasha phansi kwawo. Nami angibange ngisasichitha 
isikhathi njengoba naye wayevele eshilo ukuthi kwakungasezuba 
mzuzu angene uTom. Nangempela wathi esanda kusuka nje 
uDolly ekamelweni esemi ephasejini lapho ayezomlindela khona 
uTom ngezwa sesikhala isiyalo sakhona ekhishini maqede ngazi 
ukuthi kwabe sekungena yena-ke umfo kaMahlase. 

“Sawubona Dolly S’thandwa,” kubingelela uTom 
ephasejini lapho, lokhu umnyango wekamelo engangikulo 
wabe uvulekile, ngizwa konke okwakukhulunywa khona. 

“Hhawu! Wathi ungena nje wabe umemeza usukhohliwe 
yini ukuthi akukhona kwakho lapha futhi akukhona kulezi 
zindlu enilala kuzona?” 

184 



“Hhayi mntakwethu ungadinwa, into nje ngenziwa 
yinjabulo engibenayo lapho ngizwa le nto yokuthi angifike 
lapha kuwena.” 

“Usujabule waze wakhohlwa ngabelungu laba abakule 
ndlu?” 

“Hhayi uxole Dolly wami, into ukungimema kwakho 
kusuke kwaqondana nangesikhathi ngikudinga ngempela 
kodwa ngingazi ukuthi ngingakutholaphi, kanjani, ukuba 
kesixoxe nje sinawe sobabili kungekho muntu wesithathu.” 

“Yini leyo obuzongixoxela yona engekho umuntu 
wesithathu?” 

“Angikwazi ukukuxoxela manje ngoba iyimfihlo kanti ngizwe 
uthi kukhona abelungu,” kusho uTom ngezwi eliphansi. 

“Hhayi, bengizidlalela nje mntakwethu uma ngithi 
kukhona abelungu. Ucabanga ukuthi ubungangena lapha 
uma bekhona? Nami ngithe angikumeme nje ngoba ngibona 
lona leli thutshana elincane besaphumile abelungu ukuba 
kesixoxe ezethu zothando emva kokuba sekuphele isikhathi 
eside kangaka sigcina ngokubukana ngamehlo nje kodwa 
singenandlela yokukhuluma. Pho-ke uthando lusuke lukhule 
ngokudlondlobala uma luboshiwe njengalolu lwethu. Kodwake 
kuzoba yisikhashana nje esincane sinawe bese sehlukana 
ngoba nesikhathi sokubuya kwabelungu sesizoshaya. Kodwake 
ngisho umzuzwana omncane nje uma umuntu ewuchithe 
nawe uyoba yisikhumbuzo esingapheli,” kusendlala uDolly 
ngendlela eyayingitshengisa ukuthi uselungiselela khona-ke 
ukumsenga uTom. 

“Kanti abelungu abekho? Khona kade ngisola ukuthi 
abekho kodwa ngixakwe wukuthi imoto yabo angiyibonanga 
iphuma.” 

“Ubungeke uyibone iphume ekuseni kakhulu nisalele,” 
sekuchaza uDolly. 

“Nokho-ke ngoba uthi sebezobuya abelungu angisezulibala 
yilezi zindatshana ezincane sengizovele ngihlale kulena 

185 



ebengivele ngikufunela yona.” 

“Hhayi-ke kulungile Tom uma usho njalo noma mina 
kade ngingalindele nje ukuthi kanti sizoxoxa imfihlo hhayi 
izindaba zethu zothando.” 

“Hhayi, mntakwethu ungaphatheki neze kabi. Lokhu 
engifuna ikuxoxe kungumzamo wokwakha sona isikhathi 
sokuba sizixoxe kahle izindaba zethu lezo singasaviki abelungu 
namaphoyisa lawa alapha ngoba noma singazixoxa uma 
umuntu eselapha nenhliziyo incane.” 

“Ngikuzwa kahle mntakwethu ukuthi ayincane into ofuna 
siyixoxe. Yingakho-ke nje ngizocela ukuba sithuthe lapha 
ephasejini singene ekamelweni lapho sizoxoxa kahle khona 
singaphazanyiswa muntu ngoba uma kukhona ongenayo 
ekhishini ngizokushiya ekamelweni ngiye kulowo ongenayo 
ngimnike leyo nto ayifunayo maqede ngibuye sizoqhubeka 
nodaba lwethu.” 

“Impela uqinisile mntakwethu. Ngikuthandela khona-ke 
lokhu kukhalipha kwengqondo yakho,” kwenanela uTom. 

Nangempela-ke ngathi ngizwa izinyawo zabe zithi nyathu 
nyathu zaze zazongena kuleli kamelo engabe ngikulona. 
Lapho-ke ngabona ukuthi ngabe sengizozwa kahle yonke 
into abayikhulumayo. Bafika-ke bahlala embhedeni 
owawungaphesheya kwalona engabe ngihobe ngaphansi 
kwawo. Bathi bangahlala kwathula endlini kwathi cwaka. 
Kungaso leso sikhathi lapho kwangifikela khona ukuthi konje 
sabe sesisobathathu endlini. Kazi yini eyayingenzeka ukuba 
uTom wayengase angelamele lapho phansi kombhede lapho 
ngangihobe khona? Nokho-ke yabuye yadlula leyo nto kimina 
ngalindela khona ukuba baqale-ke ngizwe kahle. 

“Yebo-ke Dolly,” kuqala uTom. “Empeleni nansi into 
ebengikujahele yona. Manje mntakwethu ngifuna ungelekelele 
lapha ekubeni ngiphunyule kuleli jele engikulo. Engibuke 
ngabona ukuthi le minyaka eyishumi engagwetshwa yona 
ingaphela nini ngihlezi kanje nawe ngingenandlela ngisho 

186 



neyokukubuka nje ngingasaphathi-ke ukukhuluma nawe. 
Sengibonile-ke ukuthi ayikho enye into engangikhulula 
ngaphandle kwakho ukweqa. Uma-ke sengingaphandle 
siyoluqhuba kahle-ke uthando lwethu. Yinye kuphela into 
eyongiphazamisa, yilo mfana onguSteve okungangicaceli 
noma niyathandana noma niyisimakanjani. Niyisimakanjani 
kambe ninalo Steve engibe ngisathe ngiyakuvakashela 
ngizithele kuyena nengikhuluma nje ngilapha nje ngenxa 
yakhe?” 

“Awu bandla Tom asiselutho nolunci. Nalokho 
okuncane okwakuzama ukuphembeka kwakudalwa yingoba 
wawungekho usunyamalele. Impela mntakwethu ngicela 
ukwedlulise nje lokho engqondweni yakho, nami angazi nje 
ukuthi ngangilingwe yini.” 

“Kulungile-ke Dolly uma usho njalo kodwa-ke engqondweni 
yami uSteve lona akasoze adlula. Uyoze adlule kuphela uma 
sengazi ukuthi usekwelizayo. Ngakho-ke ngaphandle kokuba 
mina ngimyise kulo lelo elizayo angisoze nanini ngakuthola 
ukukhululeka. Ngakho-ke njengoba kade ngikufuna nje 
bengikufunela izinto ezimbili. Okokuqala ngifuna ungelekelele 
ekugudluleni lo Steve esengibathe ngiyahamba angikhube. 
Okwesibili ngifuna ungelekelele ekubeni ngiphunyule kulobu 
bugqili engihleli kubona lapha. Uma-ke mntakwethu ungase 
ungisize kulezi zinto zombili siyofa silahlane ngempela.” 

“Zaze zalukhuni-ke nazo lezi zinto ozishoyo,” kuzikhalela 
uDolly. 

“Kanti zilula kabi, mina kade ngazicabanga; ngazibona 
ukuthi azilutho ikakhulukazi njengoba ngifuna zenzeke 
ngalusuku lunye nje.” 

“Awusho-ke ngizwe ukuthi zilula kanjani nokuthi yiluphi 
lolo suku oyophumelela ngalo ukwenza izinto ezinkulu 
kangaka zize zibembili nokwenza?” 

“Lalela-ke Dolly ngikutshele. Nakhu engifuna sikwenze. 
Uyabona ngaleli langa laleli dili elizoba khona lapha; idili leli 

187 



lokuvula lo muzi walapha, ziyokwenzeka ngalo-ke lezi zinto. 
Wena-ke ngifuna ukuthi ungelekelele ngendlela yokuthi ufake 
ushevu ekudleni kukaSteve ngoba usondelene namabhodwe 
futhi naye nje ungamthola nakalula njengomuntu ongashaya 
sengathi usumbuyele futhi. Uma uthanda nje ungavele 
umbizele eceleni umnike ipuleti lakhe yedwa eliyobe linokudla 
okuthile okuphambili kakhulu kunalokhu okuyobe kudliwe 
yithina. Ngiyazi-ke ukuthi isilima lesi siyobhuqeka kalula 
sikhukhumale sizibone sesiyinto enkulu kanti lona kanye-ke 
lelo puleti eliyobe lisikhukhumalisile yilona oyobe usufake 
kulona ushevu. Ngiyazi-ke ukuthi akukho namuntu noyobe 
emnakile ngoba kuyobe kubuswa abantu behlakazekile futhi 
bezenamele, bedakiwe nokudakwa. Uyothi-ke noma ezibika 
uSteve lona emva kwesikhashana ukuthi uqumbile nje kumbe 
wenziwa wukushebasheba izinhlobonhlobo zokudla esiswini 
ngasikhathi sinye. Ngiyazi-ke ukuthi kuyosa engasekho 
kulo mhlaba esekwelizayo kanti nami ngiyobe ngingasekho 
ngaphakathi kwala masango sengingaphandle ngoba u ….” 

“Ngingakwephuli ulimi nje Tom; kodwa lowo shevu 
okhuluma ngawo ngiyobe ngiwuthathaphi mina ngoba kule 
ndlu akukho ngishoni nje enjalo?” 

“Ungakhathazeki ngokuthi uzowuthathaphi yinto elula 
kabi leyo ngizobuya ngikutshele khona manje ukuthi ushevu 
uyotholakalaphi kanjani, uma sesibonisene ngalolu sizo 
lwesibili engilucela kuwena ukuze lungelekelele ekubeni 
ngikwazi ukweqa ngalo lelo langa ledilikazi lelo elizayo. 
Wena-ke ngifuna ukuba kuthi ngesikhathi idili liphakathi 
naphakathi kungasekho muntu onake omunye kangako wena 
bese ubiza leli phoyisana elihlala laphaya esangweni elingena 
ezindlini zethu ulibizele eceleni ulenze leso sikaSteve. Kodwake 
phela lona uyobe ungalibizeli ipuleti lezibiliboco esezifakwe 
ushevu, uyobe ulibizela ukuligxisha ngogologo. Ngiyamazi-ke 
uKhanyile ukuthi akacushwa ngogologo kanti futhi uyashesha 
nokumdaka ugologo lona. Liyothi lishona ilanga, siqambe 

188 



siyovalelwa laphaya enkambini yethu, uyobe eseyinhlabathi 
uKhanyile. Mhlawumbe uyothi efika nje nasesangweni lapho 
abe ehuqa ubuthongo uKhanyile wansondo. 

“Wena-ke Dolly ngifuna ukuba athi lapho eseyinhlabathi 
kanjalo uKhanyile bese untshontsha okhiye labo besango 
nezindlu zethu zokulala. Mina-ke ngiyobe ngihleli laphaya 
ezindlini zethu zokugezela. Ngiyovula ifasitela ngilunguze 
ngalo. Wena-ke uyoza uqondane nefasitela lelo oyolibona 
livuliwe. Ufike ubajikijele okhiye labo ungaphandle kocingo. 
Ngesikhathi-ke ubajikijela mina ngiyobe ngikubona noma 
ngikuzwa. Uma usuwenze njalo kuyobe usuqedile-ke, 
usuyozihambela uyozilalela sesiyoze sibuye sihlangane emva 
kwalokho sengaba ngumuntu okhululekile nami. Lokhoke 
kusho ukuthi ngiyonele ngibabone okhiye lapho bewela 
khona bese ngibacosha ngiyovula endlini lena ehlala uDon. 
UDon ngiyobe sengimtshelile-ke ukuthi akolala ubuthongo 
bentenesha ngoba ngizofika ngimvulele. Ngiyazi-ke ukuthi 
lezi zidakwa alala nazo ziyobe ziyinhlabathi zonke ngaleso 
sikhathi nangalelo langa ngoba umnumzane washo wathi 
ufuna kube yilowo aphuze aze azehlulekele yena. Uyonele 
aphume uDon bese ngivala endlini lapho maqede sishone 
esangweni sifike sivule khona siphume bese sikhiya futhi 
maqede sibabeke eceleni kwakhe uKhanyile okhiye maqede 
sishaye utshani sinomfo kaNgcobo. Bayothi beqambe besifuna 
bese bezithela ezikhundleni nje zethu sesikude.” 

“Manjena-ke Tom u ….” Akabange esaqedela uDolly 
kwezwakala ukuduma kwemoto maqede kwathi nyampu 
ukukhuluma endlini sacijisa amadlebe sonke. Bona-ke 
bobabili ngezwa izinyawo zabo zinyathuzela zaye zayoshona 
ekhishini. Ngiyasola-ke base benzela ukuyolunguza kahle 
ngefasitela ukuze babone ukuthi imoto leyo kwakuyiyo 
ngempela eyabelungu njengoba babesola. Ngathi ngizwa 
babeqala ukukhuluma ngamazwi aphansi. 

“Manje nakhu sekufika abelungu sekuzodingeka ukuba 

189 



uphume bangaze beze lapha, kepha besingakaqedi njengoba 
ekashevu indaba ungabange usayiqedela.” 

“Wo! Sekonakele mntakwethu sengiyoqedela ngokuba 
ngikubhalele incwajana encane ngoba ngiyabona asiseyubuye 
sisithole esinye isikhathi esinjengalesi ukuba sikhulume. 
Sesiyobonana-ke ngalo usuku lolo lwamanqamu; usuku phela 
lwedili. Ungakhohlwa-ke phela futhi ungangenzeli phansi 
kulezi zinto ekade ngicela ukuba ungisize kuzona,” kuhleba 
uTom nesicabha sengisizwa ukuthi sesivuliwe. 

“Ungalifaki-ke igama lami kuleyo ncwadi Tom ukuze 
ngingangeni obhukwini uma kwenzeka ngeshwa ibambeka,” 
kuyala uDolly ngesikhathi mina ngiphuma ngaphansi 
kwalo mbhede engabe ngihobe kuwona. Phela nami ngabe 
sengesaba ukuthi kwase kuzoze kungene abelungu bese 
kunganambitheki uma ngitholakala lapho phansi kombhede. 
Angibange ngisezwa ukuthi uTom uphendula uthini ngoba 
ngasuke ngezwa ukuvaleka kwesicabha esikhundleni sezwi 
likaTom. Ngaleso sikhathi-ke nami ngabe sengimi ngezinyawo 
sengikhiphe neduku ngizithintitha. 

Ngathi ngizwa izinyawo zikaDolly zazinyathuzela ziza 
ngakumina. “Selunjani uvalo uma uzwa imoto iduma?” 
kubuza uDolly lapho sihlangana. 

“Seluthe alungiqede. Baphi bona abelungu?” kubuza mina 
ngokuhlebeza. 

“Abelungu bani? Ingani ngikutshelile ukuthi abelungu 
bazofika ebusuku.” 

“Kanti yini lena ekade iduma?” 

“Bekungenye nje yezimoto zalapha ekhaya idunyiswa 
ngelinye lamaphoyisa. Ingisizile nje yangixoshela lesi 
esiwuTom ngoba noma besingakaqedi nje ukusho yonke into, 
okuningi ngekade sesikushilo kunobese kusele.” 

“Ungasashongo Dolly. Impela umuntu ungambona 
ehamba nje kanti ukucabangela lukhulu.” 

“Uyabona-ke ukuthi kubengcono ngenza icebo lokumletha 

190 



lapha uTom azokhipha konke lokhu kungcola akucabangayo? 
Kodwa uyongibonga ngani nje Steve?” 

“Wewu! Angazi nje ukuthi ngingathini kuwena 
mntakaMkhize. Futhi mina ngisathi nguMdali nje kumbe 
ngabakithi abangasekho abangene kuwena ekhanda 
bakucabangisa leli cebo babuye bakunika nesibindi esingaka 
sokulimela aze nangempela uTom agcine ngokukukhiphela 
isifuba sakhe ngale ndlela.” 

“Hhayi-ke abakini-ke labo abakahambi engqondweni 
yami ngoba kukhona eminye imiqondo asebenginike yona 
njengoba kade sikhuluma nje noTom.” 

“Yimiphi leyo miqondo osuyitholile mntakwethu?” 

“Uyabuza nokubuza; kanti wena akukho yini okutholile 
ngesikhathi sikhuluma noTom?” 

“Phela yikhona ngisazocabanga. Futhi bengisazobuza 
ukuthi wena uzozenza ngempela yini lezi zinto uTom athe 
ucela umenzele zona?” 

“Wo! Kanti usangiphindisela emuva wena. Angithi size 
salanda uTom nje ngoba sifuna ukwazi imicabango yakhe 
ukuze-ke emva kwalokho sikwazi ukwakha icebo elikahle 
lokuba ukwazi ukweqa?” 

“Impela kunjalo Dolly,” sekuvuma mina. 

“Pho-ke manje usafuna elinjani icebo? Angithi uTom 
usesinike elokugcina icebo leli. Waze wasikhethela ngisho usuku 
imbala lokwenza le nto. Pho-ke manje wena usafunani?” 

Kwaphela isikhashana ngithule ngilalele le nto eyabe ishiwo 
nguDolly ngingayizwisisi kahle ukuthi kungabe wayeqonde 
ukuthini. Kwathi emva kwemizuzwana ngithule kwaba sengathi 
kuba khona inkungu edamukayo engqondweni kimina. 

“Uzama ukungitshela ukuthi le nto athi uTom uzoyenza 
makube yimina oyenzayo?” sekubuza mina ngifuna 
ukuzanelisa kahle ukuthi kungabe ngangimthola kahle yini 
ukuthi wayethini. 

191 



“Usabuza kanti wena?”sekuphendula yena engandi 
namagama. 

“Noshevu lona okade uzowufaka kwelami ipuleti 
usuyowufaka kwelakhe? Engabe uyowuthathaphi ngoba 
phela ubuzowuyalelwa nguyenakumbe uwunikwe nguyena. 
Manjena-ke mina anginawo lowo shevu futhi kumbi 
ngoba usuke wahamba engakakhulumi ukuthi ulaphi 
yikhona bengizoya kowuntshontsha, isikhuni kesibuye 
ngomkhwezeli.” 

“Engathi sengiyabona sengiwumthakathi ngihambe 
ngidlisa abantu ushevu. Uyazi Steve uTom lona ngizomesula 
ukubila. Namuhla kunamuhla, uhlangane nezimbila zithutha. 
Kuseyibo futhi abakini laba abathe akudume imoto aphume 
ahambe engakayiqedi ekashevu abese ethi useyongazisa 
ngencwajana.” 

“Pho lokho kuzosisiza ngani?” sekubuza mina 
ngimangaliswa yila magama kaDolly awasho mina 
ngingakawagwinyi nakuwagwinya awokuthi kwakonakalile 
ukuba uTom ahambe engakayiqedeli indaba kashevu. 

“Lokho kuzosiza ekubeni kubhece uTom ngobubende 
inyama engayidlanga kubuye kusize nangokuba icala loku 
nyamalala kwenu lithwalwe nguyena uTom ndini lona.” 

“Yonke leyo milingo izokwenzeka kanjani Dolly na?” 
kubuza mina ukumangala kusaya ngokwanda futhi ngingatholi 
nje ukuthi uDolly wayethini. 

“Wena uzithele ngabandayo nje sengathi akuwena 
ophathelene nale ndaba, sengathi sikhuluma ngomunye nje 
umuntu. Kodwa phela angikusoli ngoba uma umuntu usizi 
lubhekene naye iyammela ingqondo. Nabantu bese bethula 
nje bangambonisi balindele ukuba aze onakalelwe kube 
yikhona beqhamukayo-ke besho ukuthi ukuba kwakuyibona 
babezokwenza lokhu nalokhuya. Besho nangempela 
beveza imibono emihle kowa sebeyiveza selidume ladlula 
ingasenakusiza ngalutho leyo mibonywana yabo. Mina-ke 

192 



eyami imibono angifuni ukuyigodla ngoba ngiyakuthanda. 
Ngifuna ukuyisho kube nguwena-ke oziyekelayo yona ngoba 
mhlawumbe ingezwani nawe.” 

“Awukawuphenduli njalo umbuzo wami,” sekugaxela mina. 

“Lalela-ke Steve ukuba le nto izokwenzeka kanjena 
ngokwami ukubona nangokwami ukuzama. Uyabona 
kusukela kusasa nje uTom lona ngizomgada ukuba athi lapho 
esethi uyiphethe leyo ncwajana yakhe uyiletha lapha kimina 
bese ngenza konke okusemandleni ami ukuba ngandledlana 
thize leyo ncwadi ibanjwe isekuyena ukuze aphenywe aze 
aphenyisiswe ukuthi ngubani lona afuna ukumsusa ngoshevu. 
Lokho-ke kuyodala ukuba kuthi emva kokuba usuweqile wena 
wanyamalala ninoMike bese uTom lona beba naye shaqa bethi 
akasho ukuthi unidlise maqede nafa wayesenifihlaphi. Lokhoke 
kuyodala ukuba bathi bengazihluphi ngokunithungatha 
nina lapha ngaphandle sibe senezelwa esikaTom isigwebo 
lapha ngaphakathi.” 

“Impela bengiqinisile uma ngithi abakithi abangasekho 
sebesuke bangena kuleli khanjana lakho. Yibona laba asebekunike 
yonke le nhlakanipho engingazi ukuthi uyithathaphi. Kodwa 
Dolly usuyicabange manini yonke le nto?” 

“Hhabe! Kanti akuyimisebenzi yoyihlomkhulu yini?” 

“Manjena-ke mntakwethu uTom uyokwenzenjani wena 
lapho esebonile ukuthi awuzange uzenze zonke lezi zinto 
osumethembise zona ukuthi uyomelekelela kuzo?” 

“Ngeke angenza lutho ngoba phela ngeke aze abone ukuthi 
angizange ngizenze lezi zinto. Angithi incwadi uyobe azi ukuthi 
angizange ngiyithole ngakho-ke indaba kashevu iyobe isibuyela 
eceleni njalo.” 

“Kulungile-ke Dolly, ngiyezwa-ke ukuthi usizo lokuqala 
uTom abelucelile ngeke esaluthola. Futhi uyomncisha lona 
ngendlela ephucukile nangeke ayibone; ngakho-ke engeke 
inixabanise. Lolu-ke lwesibili lona usizo uyomncisha kanjani 
lona ngendlela eyokwenza ukuba angakusongeli?” 

193 



Ngathi uma ngiphonsa lo mbuzo uDolly wayaluza ngabona 
ukuthi wayengawulindele. Ngathi ngimuzwa wayethi akengime 
ake acabange; esho esukuma ephinda egcwalisa izingilazi 
zethu sobabili ngesiphuzo. Kodwa emva kokuthulathula 
isikhashana yabhoboka ingane kaKhabazela. 

“Sebephinde babuya nelinye futhi icebo oyihlomkhulu,” 
esho ehleka phela emva kokungibhuqa ngale nto 
yobabamkhulu. 

“Sebethini-ke manje obabamkhulu?” kubuza mina. 

“Lalela-ke. Uyabona Steve ngiyoyenza le nto uTom 
acele ukuba ngimenzele yona ukuze akwazi ukweqa uma 
ecabanga.” 

“Usho ukuthi uyosiza mina ubuye usize noTom 
ngalangalinye nangandlela yinye?” kubuza mina. 

“Kahle mntakwethu musa ukuyiphuthuma isavele 
ngekhanda, ngithe mina lalela. Ngiyothi ngingabantshontsha 
okhiye kuKhanyile bese ngibanikeza wena kuqala. Niyothike 
ningaphuma noMike nazihambela bese kuba yikhona 
ngiyobanika uTom okhiye. Ngiyothi ngimnika uTom ngibe 
ngimtshela ukuthi akakhululeke ngoba uKhanyile udonsa 
izikhumba. Ngiyonele ngimnike bese ngiqonda kuKhanyile 
ngifike ngimvuse. Ngiyazi-ke ukuthi into yokuqala ayoyiphuthaza 
yibo okhiye laba. Ngaleso sikhathi buyobe sebuthe ukwehla 
utshwala kuyena eseke walala ngoba phela ngiyokwephuza 
ukumnikeza uTom okhiye. Uyonele abone nje uKhanyile 
ukuthi okhiye abasekho avuke uhlanya khona ebumnyameni 
lapho. Angithi ngaleso sikhathi uTom uyobe esatatabuka 
eyovulela noDon kwenye indlu ngoba phela ngezwa uthi balala 
ezindlini ezahlukene. Mina-ke njengomuntu oyoshiya idili 
lisephakathi emva kokumemezela emaphoyiseni nakubelungu 
ukuthi izibiliboco sezingiphendule isisu sesiyangikhipha, 
ngiyonele ngimvuse uKhanyile bese-ke ngiyakozilalela. Ngiyobe 
sengiwuqedile-ke owami umsebenzi. Bayothi beqambe bethi 
tabutabu oTom benoDon bethi bazophuma ngesango bamfice 

194 



esevuke inja ebomvu uKhanyile. Lapho kuyosuka esimathambo 
esiyovusa umuzi wonke. Yimina kuphela ongeyuvuka ngoba 
kuyobe kwaziwa ukuthi ngiyazigulela mina ngikhishwa yisisu 
kanti ngiyobe ngihleka ngedwa ngaphakathi emva kokuba 
sengiyiqhathe ngayishiya. Ngaleso sikhathi-ke wena ninoMike 
niyobe senishoboloza kude laho ngingazi khona mina, nani 
futhi lapho ningazi khona.” 

“Hhayi! Sengizwile-ke Dolly ukuthi obabamkhulu bathini. 
Sekusalele nje ukuba basinike thina sinawe isibindi sokwenza 
zonke lezi zinto eziningi kangaka neziwubucayi kangaka 
ozishoyo ngoba phela uma yonke into ingenzeka njengoba 
uyisho nje kungaze kwathi chezu lutho kungabe aphume 
nobovu.” 

“Wothembela eNkosini uma izinto sezinje yona okuthiwa 
iyathanda ukwethula abasindwayo njengawe nje Steve.” 

“Ungasashongo mntakaMkhize,” sekusho mina ngelosizi. 

Kwaphinde kwaba yisikhashana impela kuthule nje 
endlini engekho okhulumisa omunye kuyilowo ecabanga. 
Mina ngabe ngicabanga ubucayi bazo zonke lezi zinto ezabe 
zishiwo nguDolly. Ngagcina ngakho ukuzitshela ukuthi 
kwakungezungisiza ngalutho ukwesabela kude kwakufuneka 
ngiqunge isibindi kengizame. Ngabuye ngaziduduza 
nangokuthi uMike wayekade engifaka ezindaweni ezinje 
nakhona ngigcine ngokuphumelela. Pho-ke ngaleli langa 
ngangingezuphumelela ngoba linjani lona? Futhi wayengethi 
uDolly esenze imizamo eminingi kangaka yokungisiza, mina 
bese ngiyichitha phansi ngenxa yobugwala nje. Futhi uma 
ngangingaliyeka leli cebo likaDolly naye ayelithole kuTom 
ngangiyogcina ngokwehluleka ukuthola elami icebo kanti 
uTom wayesengitshelile ukuthi izinsuku zami zabe sezibaliwe. 
Pho-ke ubani ongadayisa impilo yakhe uma ikhona indlela 
yokuyisindisa? Imicabango enje yanginika isibindi. 

Ngathi ngingasithola isibindi leso ngabonga kakhulu 
kuDolly ngendlela ayesengisize ngayo ekungakhiseni icebo 

195 



nangendlela ayezongisiza ngayo ekwenzeni lelo cebo lami libe 
yimpumelelo. Naye ngazama ukumnika lesi sibindi engabe 
sengisitholile mina, ngamnika namagama ayezomnika 
inkuthalo nenqubekelaphambili kule nto esabe sesiyiqalile 
sesizimisele nokuyibambisana size siyiphethe. Kwathi emva 
kwalawo magama ami nasemva kokuvumelana ukuthi 
sabe sizoyenza ngempela le nto sase siyishiya kanjalo le 
ndaba saqala ezethu zothando sesenzela ukwehlisa phela. 
Kakade kumnandi ukuqala ngokudla okubi bese wehlisa 
ngokumnandi. Nathi-ke sasingedukile sasilandela kuwo lowo 
mgudu. Nokho-ke bandla yiso isikhathi esingabange sisavuma 
ngoba sasuke sasheshe saphela singakadeli thina. Kodwa-ke 
kwakungeke kusize ukuthi kulindwe ukuba kuze kudele thina 
ngoba kakungaze kube phakade singadelile. 

Sehlukana-ke noDolly ngalelo langa engingaseyubuye 
ngilikhohlwe ngendlela elangiphatha kahle ngayo. Phela 
ngakusasa sasingasezusebenza ndawonye ngoba yayizobuya 
le ntombazane ayesebenza nayo uDolly eyifundisa umsebenzi 
futhi nabelungu babezobe sebekhona, ngakho-ke kungasekho 
ukuxoxa. Ngalobo busuku kwaze kwalalwa ngicabanga 
le nto. NoMike ngangingakamtsheli lutho ngayo ngoba 
ngangizimisele ngokumtshela nginesikhathi ngizoyendlala 
kahle naye athole ithuba lokuveza eyakhe imibono. Pho-ke 
nosuku lolo lwamanqamu kwakungasezuba nsuku zatshwala 
lufike kuhlukane inhloko nesixhanti. Impela ubuthongo lobu 
bunamandla ngoba baze banginqoba nangabo lobo busuku. 

196 



22 


Njengoba kwabe kungeSonto mhlazane sixoxa isikhathi eside 
sinoDolly idilikazi lelo labe selizoba ngeSonto elilandelayo. 
Kwathi-ke ngoMsombuluko mhlazane sasikade sixoxa 
ngayizolo sinoDolly ngaxoxela uMike ngayo yonke into esabe 
sesivumelene ngayo sinoDolly. Wajabula wadela omdala 
waze wathi engathi usuku lolo kakungabangcono ukuba 
lwalungabe selungakusasa. Wabuye wathulela uDolly isigqoko 
ngenhlakanipho yakhe nangesibindi sakhe agcina ngokuthi 
ngisho amadoda ayembalwa ayengafana noDolly. 

Kwathi ngoLwesithathu yaqhuma indaba kwezwakala 
ukuthi uTom ubanjwe ephethe incwadi ayesanda kuyibhala 
yena ekhuluma ngoshevu ayefuna ukudlisa ngawo omunye 
weziboshwa. Abayizwayo le nto bethuka kabi kuyilowo 
ezibuza ukuthi kazi kwakungeyena yini owayekade ezodliswa 
lowo shevu. Nathi sinoMike sazithukisa kabi uma sizwa 

197 



le nto kanti sabe sijabula ngempela ngaphakathi ngoba 
lokho kwabe sekuyizimpawu zokuqala zokuthi uDolly wabe 
esewuthungelile umlilo kuleli qubula esasifuna ukulishisa. 
Pho-ke noDolly wabe esekude ukuba ngimxhawule. 

Zahamba-ke izinsuku zaze zafika kolwangeSonto okwasekuyilo 
olwedili lelo nolwamanqamu kubantu abahlanu okwabe 
kunguTom noDon noDolly noMike kanye nami-ke. Omunye 
nomunye wethu wayengazi ukuthi kwakuyothi kusa ngakusasa 
ngoMsombuluko abe ejabulile yini noma ejabhile kumbe abe 
evukaphi. 

Hhayi-ke bandla usuku lona lwalukahle impela ngoba izulu 
labe licwathile libalele ngisho nasebukhweni bezinja. Ngalelo 
Sonto kwavukwa kwangasetshenzwa njengasemihleni. 
Angithi phela yonke imisebenzi evamise ukuwenziwa ngosuku 
lwangeSonto yabe seyenziwe ngayizolo. Nokho-ke thina 
esabe sisebenza ekhishini kwaba yikhona sixineka kakhulu 
ngesikhathi abanye bephumule. Enziwa-ke amalungiselelo 
afanele. Phela idili lalizoqala emini. Kwakuzodlelwa 
emnyango phansi kwalezo zihlahla esasidlele phansi kwazo 
ngamhlazane sifika. 

Kwathi-ke ngehora lokuqala okuyisona sikhathi 
okwakuzoqalwa ngaso umcimbi kwakhala insimbi lena 
eyayishaywa uma sivuswa noma kuthiwa asiye kokudla. Nathi 
esasisebenza ekhishini, noDolly nale ntombazane ayeyifundisa 
umsebenzi wangaphakathi endlini sadedelwa sonke kwathiwa 
asiye kobuthana khona laphaya lapho kwasekunqwabelene 
khona abanye. Nangempela safika seziphelele ngothi lwazo zonke 
iziboshwa namaphoyisa esephelele onke eselokhu ezulazula 
kancane lapha eceleni kwazo eziqaphile. Ngesikhathi sifika mina 
ngayaluzisa amehlo ngizama ukubheka uTom ngithi ngifuna 
ukumntshontsha ngamehlo. Nokho-ke angizange ngimbone. 
Angazi-ke ukuthi wayehobephi omdala. Zikhona-ke nezimoto 
ezabe sezifikile zabanye abelungu ababemenyiwe. Phakathi 
kwalaba belungu kwakukhona nendodana yakhe umnumzane. 

198 



Sathi sibabona abelungu bebeza beyidlanzana. Bafika-ke 
bahlala ezihlalweni lezi abase belungiselwe zona lapha phambi 
kwethu. Bathi bangathi shaye phambi kwethu sebezinzile 
bonke waqalwa-ke umcimbi. Njengokwejwayelekile-ke 
kwaqalwa ngakho ukuba kushintshane izikhulumi ezabe 
zibeka amazwi. Angizange ngizinake-ke mina nezinto ezabe 
zishiwo ngoba ingqondo yami yabe ingekho neze kule nto 
eyabe yenziwa; yayikulokho okwakumele kwenzeke ebusuku. 

Zathi-ke zingaphela izinkulumo nezikhulumi abelungu 
base besukuma sebeya endlini lapho babelungiselelwe khona, 
basikhomba khona ekhishini ukuba siyolungisa khona okuya 
ngasethunjini. Nebala-ke saqembuka-ke sashona khona 
ekhishini. Ngajabula ngadela-ke mina ngoba sabe sesizothola 
ithuba lokuba sibonane noDolly ngesikhathi kudidizelwa. 
Nangempela-ke kwadliwa kwaba wubuhlakalala, umuntu 
wakha lapho ethanda khona. Kwathi lapho sekubonakala 
ukuthi wonke umuntu wayesanelisiwe yizbiliboco kwadedelwa 
wona-ke amanzi amponjwana. Zazikhona zonke izinhlobo 
ezivumelekile emthethweni. Lapho-ke iziboshwa kwaba 
sengathi zithi sibonwa yini, zasina zazibethela etshwaleni. 
Thina-ke sinoMike sazama ukuba siphuze ngokuzithiba 
ukuze singaxovi uhlelo olwaluhlelelwe ubusuku bangalelo 
langa. Ngiyethemba-ke ukuthi noTom lapho babekhona 
babephuza ngokuzilinganisela. 

Kwathi emva kwesikhashana kwabe sekuzalele ihlokohloko 
eziboshweni, ezinye seziqalile nokuhlabelela usungafunga 
uthi azikho ekudonseni izigwebo zazo kodwa ziyizimenywa 
nje ezithile emshadweni othile. NoDolly babede bengena 
lapha ekhishini bethatha abakuthathayo baphume. Kwathi 
lapho sengibona ukuthi wonke umuntu wayeseneme ngabona 
ukuthi kwabe sekuyisona isikhathi sami noDolly, sokuba 
kesithi ukubukeza kancane okokugcina uhlelo lwangalobo 
busuku. Nebala-ke njengoba namaphoyisa imbala ayeseneme 
ithuba lasheshe lavela. 

199 



Sathi lapho sesixoxa noDolly wangitshela ukuthi uTom 
base beke bahlangana naye isikhashana esincane. Kulokho 
kubonana kwabo-ke uTom wathi ngoba nakhu incwadi 
ayekhuluma kuyona ngendaba kashevu yayisibanjiwe 
ingakafiki nakuDolly wayesezimisele ukuyiyeka indaba 
kashevu esezoqhubeka nokweqa nje kube kuphela. Waqhubeka 
wathi ukweqa wayesezimisele kakhulu ngakho ikakhulukazi 
ngoba umnumzane wayeseluthathile lololu daba lukaTom 
noshevu waludlulisela kwabakhulu. Abakhulu-ke bona bathi 
babesazoyicubungula kahle le ndaba kaTom nalokhu kuhlupha 
kwakhe okungaka bese bebona-ke ukuthi yini ababengase 
bamenze yona. Mhlawumbe babezomkhuphulela isigwebo 
nje? Kazi isigwebo somuntu ogwetshwe ishumi leminyaka 
sikhushulwa sibhekiswephi? 

Sabuye sadlula-ke kwekaTom sabukeza eyokweqa kwethu. 
Ngajabula ngadela ngoba sathi sixoxa ngabe ngimbona 
uKhanyile esedakwe eseyinhlabathi. Sathi singaqeda 
ukuxoxa safiselana izinhlanhla kule nto esabe sizoyiqala 
maqede savalelisana sehlukana sesingabantu abase beyoze 
babonane uma uDolly sebeze bamdedela waphindela 
emuva wayosebenza enxiweni likamnumzane lapho kwabe 
sekungene khona indodana yakhe. Phela sasingafuni nokuba 
sixoxe kuze kusole abantu ukuthi yini lena engasapheli esabe 
siyihlanganisa. Sathi sehlukana nodolly wayengitshela ukuthi 
wayesezoqala ukumemezela ukuthi uphethwe yisisu abese eya 
kolala ashiye kusafinywa ngendololwane kanjalo. 

Ngesikhathi sehlukana noDolly nelanga labe selibantu 
bahle. Ngasuka kuDolly ngaya kuMike. Safike saxoxa ngayo 
le ndaba eyabe isematheni kithina sobathathu. Sabuye sathi 
ukuqinisa kancane emanzini amponjwana senzela ukuthatha 
isibindi. Sathi sisahleli kahle kanjalo noMike sixoxa, ezinye 
iziboshwa zihlabelela, ezinye zithethisana, ezinye zincokola, 
ezinye utshwala sebuzishaye phansi zilele zikhamisile zibheke 
le nale, kwase kukhala yona insimbi eyayisisikhomba ezindlini 

200 



zethu ukuba siyolala. Labe selishonile nya ilanga. Nebalake 
amaphoyisa asiqhuba esesiyisa ezindlini zethu. Naboke 
ofeleba labo babebonakala ukuthi abasiboni nakahle 
sebesibona kalufifi. Nokho-ke asiqhuba amaphoyisa asifaka 
ngaphakathi kwesango. 

Emva-ke kokusifaka ngaphakathi kwesango asidedela 
ukuba siyozingenela ezindlini. Phela uma usungene esangweni 
maqede lavalwa kusuke sekuphelile ngoba ongaphakathi 
kuba wongaphakathi nongaphandle kube wongaphandle 
ngendlela ezazibiyelwe ngayo izindlu zethu lezi. Emva 
kokusifaka-ke ngaphakathi kwesango amaphoyisa azimela 
laphaya esangweni. Phela sabe sesizozingenela ezindlini 
zethu. Emva kokuba sesingenile-ke ezindlini zethu kwabe 
sekuzolandela uKhanyile nesiwohlo lesi sokhiye ayebaphatha 
ahambe ekhiya ngaphandle kuleyo nakuleyo ndlu aze aziqede 
zonke. Uma-ke eseziqede zonke wayezophindela esangweni 
lapho ayezofica khona lawamaphoyisa amanye emile. 
Uma-ke esebuyele uKhanyile esangweni ayezozihambela la 
maphoyisa amanye ayozilalela ezindlini zawo lezi ezazibude 
buduze ukuze kusheshe kuzwakale uma uKhanyile ehlaba 
umkhosi njengoba phela wayesezosala yedwa lapho esangweni 
aqaphela kulo kuze kuse aze akhululeke uma sezikhishwa 
iziboshwa ngakusasa seziya kosebenza. 

Nangempela-ke njengoba sangeniswa esangweni 
selishonile nje ilanga amehlo ayengasaqundwa wutshwala 
nje kuphela emaphoyiseni ayesequndwa nayikhona nje 
ukuthi kwabe sekuqala ukuhwelela. Ngakho-ke zathi ezinye 
iziboshwa zididizela ziyongena ezindlini thina sinoMike sabe 
sinyonyoba siyocasha ngemva kwendlu yethu. Ngenhlanhlake 
futhi yiyona eyabe igcinile ingekho enye ngalena kwayo. 
Saququbala lapho-ke amaphaphu ephezulu silindele 
ukuqhubeka kwesikhathi. Okwasiphatha kabi-ke nokho kwaba 
wukubona ukushintsha kwezulu esimeni elalikade liyisona 
emini yonke. Sasingaba yini nje uma lalingase liphembe 

201 



ukuna thina siququbele emnyango kanjeya? Nokho-ke sabuye 
sayibuyisa imiqondo yethu kulokho sayigxilisa kulokho esabe 
sesizinqumele ukuthi sasizokwenza ngobusuku bangalelo 
langa. NoKhanyile sambona esegxathazela ephindela emuva 
ehambe edidizela ebheke esangweni engahambi eligingqa 
iwisa lakhe namuhla njengakweminye imihla. Wayiqhuba 
imbuzi yakhe umntakaKhanyile waye wayikhuleka khona 
endaweni yakhe ayezohlala kuyona kuze kuse, esangweni. 
Emva kokubona uKhanyile ephindela emuva sahoba 
ngokukhululeka sinoMike sesazi ukuthi wayevele wakhiya nje 
endlini yethu enganakanga kangako ukuthi sabe siphelele yini 
noma qha. Lokho kwenza ukuba sazi ukuthi kanjalo noTom 
naye wayehobile kule ndawo okwakugezelwa kuyona. Kazi 
yiziphi izinhlamvu ezaziyoqhuma kube yiziphi ezifekelayo? 

Nezikhathi zosuke zabe sezihambile sekuthe nya wonke lo 
msindo nenhlokomo eyayikade ikhona imini yonke. Kusobala 
ukuthi wonke umuntu wayesezilalele ngoba kwabe kungasekho 
ndawo eyayisakhanya. Izulu-ke lona labe seligqunqe selimnyama 
selibonakala nje ukuthi labe selingayithela noma nini imvula. 
Lapho-ke sabe sesibakaza nje sinoMike sesibona phela ukuthi 
sasizoba yini uma lalingase liyithele ngempela imvula thina 
silele emnyango. Uthi pho yena uDolly wayezobe esasigcina 
isethembiso sakhe uma selina? Uthi pho khona uma uDolly 
ayengazama ukusigcina esakhe isethembiso wayezobe esamfica 
nje uKhanyile esangweni? Wayengezufica esebalekiswe 
yimvula wakhosela kwenye indawo lapho ayezophoqeka khona 
ukuba angalali yize noma ayedakiwe nje? Thina-ke sinoMike 
sasiyoziphendulela sithini ngakusasa uma sesibuzwa ukuthi 
kwakwenzeke kanjani ukuba silale emnyango size sigandaywe 
yimvula? Ngazama ukumbonisa uMike ngengozi esasingase 
singene kuyona ngesimanga semvula. Nokho-ke uMike yena 
wangitshela ukuthi angingesabi konke kwakuzolunga. Wathi 
esangimisa isibindi kanjalo uMike saphazanyiswa yinto eyaye 
yathi khehlehle phambi kwethu. 

202 



Kwaba wukunqamuka kokukhuluma njalo. Akekho owabe 
esatshela omunye ukuthi kwabe kuyini leyo. Saya sesiphangelana 
kule nto waye wayicosha kuqala uMike. Nangempela kwabe 
sekuyibona okhiye uDolly esebajikijelile engaphandle kwale 
nto eyayibiyele izindlu zethu. Wabajikijela kuyona impela 
indawo engabe ngimtshele yona. Sathi singabona okhiye sabe 
sesibona ukuthi uKhanyile babumshaye phansi ngempela 
utshwala noDolly waze wakwazi nokuba antshontshe okhiye 
kuyena engezwa. Sasibamba-ke isiswenya lesi sokhiye sakhetha 
esasethemba ukuthi yiwona okwakungowesango. Sasuka lapho 
sacathama kancane sihambe siqalaza sesiphikelele khona 
esangweni. Kwakuthule kuthe cwaka yonke indawo. Ngenhlanhla 
enkulu zazingekho izinja kulo muzi. Ukungabibikho kwezinja 
kwasisiza kakhulu ngoba ukuba zazikhona zaziyobe sesiqalile 
ukuwuhlaba umkhosi wokuthi kukhona okwabe sekwenzeka. 
Sacathama-ke saye safika khona esangweni amaphaphu 
esephezulu singasakhulumisani. Ngendlela okwabe kucwebe 
ngayo esangweni sakhanyelwa wukuthi uKhanyile wayesahuqa 
bona ubuthongo. Empeleni sagcina ngokumuzwa ehonqa 
ngoba wayezwakala noma ebuqamama ngendlela ayehonqa 
ngayo. Kuvamisile-ke lokho kulaba Bantu abayizihoni ukuba 
bathi uma belale bephuzile umsindo wokuhona kwabo 
ube mkhudlwana kunokwejwayelekile. Kwakunjalo-ke 
nakuKhanyile ngalelilanga. 

Sacathama-ke saye safika esangweni, savula, saphuma, 
sabuye sahluthulela futhi maqede sagudla njalo saye samfica 
uDolly lapho ayesilindele khona. Samnikeza okhiye, 
sabonga kakhulu konke ayesenzele khona maqede savalelisa, 
sehlukana-ke noDolly waye wayosithela ebumnyameni. 
Nathi-ke sahlwathiza sabheka ngalapho la sasicabanga ukuthi 
umgwaqo sasingawuthola ngakhona. Nangempela sahlwathiza 
saze sawuthola umgwaqo. Sabamba wona njalo-ke. Phela 
sasinamathele emgwaqweni nje ngoba sasingazi lutho ngale 

203 



ndawo esabe sihamba kuyona siphike ngokuthi nje uma 
sikwazile ukuhamba size siqhele kakhulu kule ndawo esabe 
sikuyona kwabe, kulungile. Nebala-ke sazithatha impela 
izinyawo nendlela singayizwa sisajatshuliswe wukubona 
icebo lethu lisebenza ngempumelelo. Yinye kuphela into 
eyayilokhu isiphathe kabi, yizulu leli okwabe sekubonakala 
ukuthi labe selinokuyidedela noma kunini imvula. Bhekake 
ngoba sasizishayela nje ngamahembe. Nakhu phela 
sasishiye yonke into ukuze kubonakale ukuthi ukunyamalala 
kwethu kwakungeyona into esasikade siyihlosile thina; 
yinto eyasisiqhamukelile nje ngaleyo ndlela eyayizosala ibe 
yinkinga. Sasithathe izimali namapasi ethu kwaba kuphela. 
Nokho-ke yikhona okungcono ukunetha ungaphethe lutho 
kunokunetha nemithwalo. 

Nokho-ke bandla sathi sisazihambela kamnandi labe 
seliyidedele imvula. Lashaya yona impela efuze lowo 
zamcolo kaNowa waseMbhalweni. Ngenhlanhla-ke yafika 
kulesi sikhathi sidukuza phakathi ehlathini ngomgwaqo, 
sachezuka, sahoba ezihlahleni. Sabona nje ukuthi ukuba 
yayisithole enkangala sasiyoze siyiphuze ngomfutho eyafika 
ngawo. Sathothobala lapho-ke phakathi ehlathini saze 
saphela leso sihlambi saleyo mvula. Sathi singaphela-ke 
leso sihlambi saqhubeka nohambo lwethu. Kwakungekho 
nakuxoxa nokutheni kwakukhuluma unyawo nje phansi kube 
kuphela. Sasihamba ngokukhabuzela nje ngoba sifuna ukuthi 
kuthi kuqambe kusa sibe sesikude. Sabe sesijuluke sesimanzi 
sesiwaqhekezile amahembe. Sahamba saze sezwa ukuthi 
kwabe sekukhathalekile impela sesicabanga nokuba kesithi 
gozololo siphumule. Pho-ke sasesaba ukuthi sizothi siyaphumula 
sisuke sozele ngendlela nobusuku obabe sebugamenxe ngayo. 
Sacacamezela saqhubeka sabheka phambili silokhu sibambe 
wona umgwaqo njalo kodwa sasingeke sizame nokuzama 
ukusho ukuthi sasilaphi nokulinganisa ukuthi kwabe kusekude 
kangakanani phambili kumbe nje kunoma yiyiphi enye indawo 

204 



esasingase siyazi. Futhi kwakusasikhanyela kahle kamhlophe 
nje ukuthi indawo eyayisasele sasingeke siyizame nakuyizama 
nje nezinyawo kuphela, yayifuneka nento enamasondo. Pho 
sasizoyitholaphi? 

Kwathi lapho sesibona ukuthi ubumnyama base buzokhathala 
sebuzogwinywa wukukhanya savumelana ngokuba kesichezuke 
sizishutheke eceleni komgwaqo senzele nokuba kesithole 
namandla okuqhubeka nohambo. Nangempela sagcina 
ngakho ukuba sichezuke. Pho-ke kwakungekho nakwendlala 
lutho phansi. Umuntu wamane nje wathi ukuphuthaphuthaza 
phansi ukuze azanelise ukuthi kwakungekho lutho olulimazayo 
phansi maqede wazishutheka. Lwaphela kanjalo-ke usuku 
engangikade sengihlale isikhathi eside ngilulindelele ovalweni. 
Akwaziwa-ke ukuthi ngubani owazumeka kuqala phakathi 
kwethu sobabili ngoba leyo nto yazeka kahle uma nixoxa ngoba 
omunye uyaye ezwakale nje ngokuba umbuze umbuzo angabe 
esaphendula. Thina-ke sasingaxoxi ngoba nalezo zindatshana 
zokujabulela ukweqa ngempumelelo sasiziqedele emgwaqweni 
sabuye sayekiswa nawukuthi unyawo esabe sesiluhamba lwabe 
lungasavumelani nokuba sithi sihamba sibe sixoxa. 

Ngikhumbula kancane nokho sengilele ngomhlane 
ngicamele engalweni ngibheke esibhakabhakeni esabe sesiqala 
ukuphenya emva kwaleso sihlambi phela esasike sabakhona. 
Ngathi lapho ngisathi ngiqala ukubukeza yonke into eyabe 
yenzekile ngalelo langa safika isiqhwaga esiwubuthongo 
sangiyekisa. Angazi-ke nami ukuthi yini enye eyabuye yenzeka 
emva kwalokho ngalobo busuku. 

205 



23 


Hhayi-ke akukho okunye engingabe ngisakuphawula 
ngohambo lwethu ngoba nakhu ingxenye yasebusuku ayibanga 
nazo lezi zigigaba eyesatshelwa zona; izigigaba ezifana 
nokuhlangana nezipoki kanje kumbe ukuhlaselwa izilwane 
exiyingozi. Eyasemini-ke ngakusasa ngoMsombuluko ingxenye 
nayo yasiphatha kale kakhulu. Phela njengoba sabe silale 
intathakusa ngayizolo saze saphaphama ngakusasa lapho zibuya 
inhlazane. Ekuvukeni lapho sathi ukuhambahamba saficwa 
yiloli elalithwele izingodo lizisusa kwelinye lamahlathikazi 
esabe sinqamula kuwona liziqondise khona eDobbertown 
lapho nathi sasivele siphikelele khona. Lathi lishona ilanga 
labe lingena nathi edolobheni iloli lelo. Sabonga kakhulu 
kumshayeli ngomusa wakhe ayesewutshengisile kithina ngoba 
phela akazange asikhokhise ngisho isithivili sodwa lesi. 

206 



Sathi-ke singehla elolini sajanyelwa yinkinga yokuthi sabe 
sizohamba sishonephi lapho sabe sizolala khona njengoba 
kwabe sekusicacela kahle kamhlophe ukuthi abelungu bethu 
base beze baziqashela abanye abantu benziwa wukubona 
ukunyamalala kwethu; ngakho-ke thina sasingasenamhlaba. 
Hhabe! kungabe kwabe sekuzosiphinda okwesibili yini 
ukulala endle izinsuku zilandelana nokwenza? Edolobhenike 
akukho ukulala phandle ngokukhululeka njengoba sabe 
silale ngokukhululeka ngobusuku bangayizolo ngoba phela 
edolobheni lapha amaphoyisa ahambe ehla enyuka ethungatha 
bona abangenandawo zokulala ukuba abanike izindawo 
zokulala seziphelezelwa wukudla kwamahhala, izingubo 
zokulala nezokugqoka zamahhala, abangane ozolala nabo 
bamahhala kanye nokugundwa ikhanda libe yimbungculu 
mahhala. Nokho-ke ngoba sabe sifike edolobheni kungakahlwi 
kakhulu sabona kufanele ukuba sizame ukuthola indawo 
esasingase silale kuyo. Sabe siyacabange asaze sabona ndawo 
esasingase silale kuyona; ngakho-ke sagcina ngokuvumelana 
ngokuba kube yilowo aphindele kwamlungu wakhe omdala 
afike achazele lowo muntu yezomfica esethathe isikhundla 
sakhe sonke isimo abese ecela-ke nesikhundla sokugoba 
izinkophe okwangalelo langa nje kuphela. Nebala-ke 
sakubona kuyisu elingcono kakhulu lokho. Futhi sasizofike 
sivuse isisebenzi sentombazane kube yisona esihamba naso 
siyochazela lowo esasiyomfica eseqashwe kabusha ukuthi 
thina sasingobani sifunani, kanjani. 

Nangempela-ke saya koqala ngakumina. Ngenhlanhla-ke 
nentombazane yakwethu sayifica ingakalali. Ngajabula kwathi 
angindize lapho intombazane yakwethu ingitshela ukuthi 
umlungu wakwethu wayesamfuna umuntu owayezothatha 
isikhundla sami kodwa engakamtholi. Ngakho-ke 
yaxazululeka-ke inkinga yendawo yokulala ngoba noma 
uMike wayengaze afike sekumonakalele yena kweyakhe 
indawo sasingasenandaba ngoba wayezohlala kimina zize 
zilunge nakuyena izinto. 

207 



Sadlula khona ebusuku saya kovusa eyakwabo kaMike 
intombazane. Nayo yafike yasitshela khona lokho 
esasikutshelwe yintombazane yakwethu. Lapho-ke sabona 
ukuthi kanti amadlozi ethu lawa ayengasilahlile nya ngoba 
kanti nakhu ayesasibekele imisebenzi emva kwesikhathi 
eside kangaka singekho. Yinye kuphela into eyabe isisalele; 
kwabe sekuwukuba sihlanganise amanga ahlakaniphile 
esasizothi lapho sesiwabeka kubelungu bethu abe nohlonze. 
Savumelana ngokuthi noma sasingaze sisho into efanayo 
kubelungu bethu kwakungenamsebenzi ngoba babengebona 
abangane. Ngakho-ke savumelana ngokuthi kwakuzoba 
yilowo afike athi kumlungu wakhe wayekade esedilini ngaleyo 
mpelasonto esanyamalala ngayo maqede wadla ukudla kanti 
kunoshevu owawungene ngephutha; ngakho-ke kwadingeka 
ukuba aphuthunyiswe esibhedlela ngokushesha lapho-ke 
efike walaliswa khona zonke lezi zinsuku odokotela besalwa 
nobuthi obunamandla bukashevu. Bheka-ke ngoba umlungu 
wayezothi noma ethi uyangibheka angifice ngixhwalile nje 
azibonele naye ukuthi ushevu lona ucishe wadlula nami kanti 
ngizixhwaliselwe yizindaba zikaTom nokuhamba ngilala 
endle. 

Emva kokuzanelisa ngokuthi amanga ethu ayesendimeni 
elungile savalelisana sehlukana kuyilowo eseyozishutheka 
emgodini wakhe. Sabe sesethembisene ukubonana ngakusasa 
sixoxelane ukuthi abelungu bethu babetheni emva kokuzwa 
lawo manga esabe sesiwakhile. 

Kwaba sengathi umuntu uyaphupha ezwa ukulala embhedeni 
wakhe emva kwesikhathi esingaka awugcina. Bheka-ke ngoba 
kwakungasekho lizenze nambungulu konke sekubulawe yindlala. 
Njengoba thina bantu kuyaye kube neminyaka esikhalisayo 
ngokuba nendlala emva kokuba like laba nokomisa; namazenze 
nezimbungulu nakho kuyafikelwa yizikhathi ezinjalo. Uma-ke 
ungalalanga ekhaya usuku lwabalunye lezi zinto uzifica seziyaluza 
zibikelana ukuthi sihlaselwe ngunyaka wendlala. Yingakho-ke 

208 



nje uyaye uthi uma ungabangakhona izinsuku zaze zabaningi 
uyaye ufike onkabi laba sebafa yinkemane. Nami-ke ngafika 
sebekade bafa ngoba abazange bangiphazamise ngalobo 
busuku kwaze kwasa. 

Ngalalisa okwesidumbu ngalobo busuku. Bheka-ke 
sengikade ngakugcina ukulala okusile. Ngaze ngavuka 
sekusemini ngakusasa ngoLwesibili. Ngathi ngingavuka 
ngalungiselela ukuyobonana nomlungu wami. Ngathi 
ngithi ngqu endlini yafike yangitshela intombazane 
ukuthi babesahambile nowakwakhe. Ngakuzwa lokho-ke 
ngaziphindelela endlini yami ngayolindela khona. Ngathi 
lapho ngivuka okwesibili base befikile abelungu, ngaqunga 
isibindi maqede ngashona kubona. Bethuka kabi lapho 
bengibona. Bangibuza ukuthi ngangiphumaphi. Namike 
angibange ngisahlupheka ngokuthi ngangizophendula 
ngithini ngoba sabe sesikade sikukhulumile lokho sinoMike. 
Ngathi lapho sengiyibeka kahle yonke inkulumo naye 
wezwa. Wathi nalapho ethi uyangibheka wangibona ukuthi 
ngangiphuma kuyona ngempela le ndawo engabe ngiyisho. 
Wathi kulungile ngingaqala ngosuku olulandelayo ukusebenza 
njengokwejwayelekile kodwa-ke ngangingezuyihola imali 
yalezi zinsuku engangingekho ngazo ngoba wathi lapho 
ethi angiveze incwadi yasesibhedlela mina ngathi abazange 
banginike. Nokho-ke ngasale sengibonga khona nje ukuba 
ngifike kungakangeni muntu esikhundleni sami kanti nethemba 
ngabe sengikade ngalilahla. 

Njengoba-ke umlungu ayesethe ngiyoze ngiqale ngosuku 
olulandelayo ukusebenza, ngazithola senginesikhathi esiningi 
engangingasazi ukuthi ngangizosenzenjani. Ngakho-ke 
ngabona kungcono ukuba kengiye kuMike ngiyozwa ukuthi 
yena abakhe abelungu babeyikholiwe yini le nto ayefike 
wayisho. Ngathi ngiqhamuka kwabo kaMike ngangikhangwa 
nguye eqimbile kwesingenhla esebenza engadini. Lokho-ke 
kwangenza ngabona ukuthi naye izinto zazimhambele kahle. 

209 



Nangempela ngathi lapho ngifika kuyena wangitshela ukuthi 
abelungu babengazange bamhluphe. Ngokubona ukuthi 
kwakungasasele sikhathi eside noMike aphume emsebenzini 
ngasale sengiyomlindela endlini yakhe. Nangempela-ke ngathi 
ngimbona wayengena esephumile emsebenzini. Kwaba 
yikhona siyibukeza kahle-ke yonke indaba yethu sesikwazi 
nokuhleka uma sifika ezindaweni ezihlekisayo. Kodwa-ke 
sasingakhululekile ngoba sasingenalwazi lokuthi yini eyayisale 
yenzeka emva kwethu lapho seseqile thina. Sasingazi noma 
sasizingelwa yini. NoTom benoDon sasingazi noma basale 
babanjwa yini njengoba uDolly ayethembisile ukuthi 
uyoyenza imizamo yokuba babanjwe. Sasingazi nokuthi uma 
sebebanjiwe babezokwenziwa njani. Pho sasingezwa ngobani 
omunye ngoba le nto yabe yenzeke endaweni ekude kabi 
nalapha sabe sikhona. Sasale sesiziduduza ngokuthi sasesiyoze 
sithenge Injobo sibone-ke ukuthi yona yayingezusixoxela yini 
le ndaba esabe siyifuna. 

Kwathi-ke ngoLwesine yaphuma Injobo. Ngaya 
sengimagange ngiyoyithenga. Nokho-ke zehla izihlathi lapho 
sengibe ngiyapheqe ngingahlangani nale ndaba engabe 
ngiyifuna. Kwathi lapho sengiwapheqe onke amakhasi 
kwangikhanyela ukuthi yayingekho le ndaba engabe ngiyifuna. 
Emva kokwehluleka ephepheni ngasale sengizihlalela nje 
ngokukhululeka sengiphike ngokuthi kwase kuyobuye 
kuzwakale nje ngokuhamba kwesikhathi. Kanjalo futhi uma 
sasizingelwa thina sinoMike umuntu wayeseyobona ngawo 
nje amaphoyisa esembopha. Noma eboshwa-ke umuntu 
kwakungasenani ngoba wayengeke esayiswa lapho kukhona 
uTom owayezomethembisa ukumbulala. 

210 



24 


Kwathi ngoMgqibelo wesibili emva kokuba sesabuya 
eNkwalini nezinto zonke sezejwayelekile zabuyela endaweni 
yazo endala savumelana noMike ngokuba kuthi emva kokudla 
kwasemini sesiqede nemisebenzi yethu keselule imilenza siye 
kobheka enye yezintombi zakhe ayeyigcine isebenza eKay. 
Ngisebenzisa leli gama elithi ‘ayeyigcine’ ngoba sasingazi 
noma sasisayoyifica yini ngoba sabe sesiside isikhathi ayigcina. 
Mhlawumbe wayeyoyifica isiyahamba lapho isisebenza 
kwenye indawo. Mhlawumbe ayifice isekhona kodwa 
ingasazibizi ngaye. Nokho-ke konke lokho sabe sesiyokubona 
sibuye sikuzwe phambili. 

Kwathi lapho sesigqoke singasazithinti sinomfokaMaphumulo 
saphuma. Nokho-ke le ndlela yethu yayizongihlupha kancane 
mina ngoba yayizosidlulisa ngasenxiweni lakwabo kaDolly bese 
ngiyathunukala. Nokho-ke yayingekho enye indlela eqonde 

211 



kahle njengaleyo esasingase sihambe ngayo. Nangempela-ke 
sahamba. Sathi uma sifika ngasenxiweni lelo sama sabuka. 
Sayibuka nendlu leyo esasike sinqwamane kuyo noTom 
umuntu aze afise sengathi ngabe akazalwanga. Emnyango 
kwabe kungekho muntu omdala ngaphandle kwezinganyana 
ezimbili zabelungu ezabe zizidlalela otshanini. Sathi lapho 
sibhekisisa le ndlu okwakungekaDolly sayifumana inezimpawu 
zokuthi kukhona enye intombazane eyabe isingenile kuyona 
ngoba amafasitela abe evuliwe futhi kukhona nezingubo 
zowesifazane ezabe zinekiwe khona eceleni kwayo indlu. Nokhoke 
savumelana ngokuthi sasizodlula khona uma sesibuya. 
Sasizongena-ke khona sibuze kule ntombazane esabe sizoyifica 
ukuthi yayizosebenza unomphela yini kumbe kwakuzoba 
okwesikhashana nje ibuye ihambe. Uma ithi kwakuzoba 
okwesikhashana sabe sesizoyibuza ukuthi iyohamba nini bese 
sibona-ke ukuthi leso yisona sikhathi-ke uDolly ayezobuya ngaso. 
Uma-ke intombazane leyo yayizositshela ukuthi izosebenza 
unomphela sasizobona-ke ukuthi kanti uDolly babemkhohlisa 
abelungu bakhe uma bethi uzohamba isikhashana esincane nje 
abuye uma eseyifundise kahle wonke umsebenzi intombazane 
ababezoyithola eNkwalini. Sathi singaqeda ukubuka leyo ndawo 
yasemanxiweni kaDolly nendlwana yakhe leyo eyayisihleli 
omunye saqhubekela phambili. 

Sahamba saze safika kulelo thilomu ayephuma kulona 
uDolly mhlazane ngiqala ukumbona. UMike wangicela 
ukuba kesingene kesithenge ezinye izintwana ezincane. Sathi 
lapho sithi siyangena emnyango wethilomu sethuka kabi 
lapho sesizithela kuyena uDolly naye ethi uyaphuma. Yenake 
wethuka yaze yawa eyodwa yalezi zimpahla ayezithwele. 
Nabantu ababekhona esitolo nababethengela baze bayeka 
yonke into ababeyenza babuka thina sobathathu bebona lokhu 
kujabulelana kwethu okungandile nokuxhawulana kwethu 
nokuphakama kwamazwi ethu lapho sikhuluma. Sabuza-ke 
nokuthi wayefike nini wasitshela ukuthi wayefike ngayizolo 

212 



ngoLwesihlanu. Kwaba yikhona kusa ngokunye-ke kithina 
lapho sesicabanga ngezinto ezazisifikelile ezingqondweni zethu 
ngesikhathi sibona izimpawu zokuthi kukhona owayesengene 
endlini kaDolly. Kwaba yikhona kusicacela ukuthi le ntombazane 
esasithi isingene endlini kaDolly nguyena uDolly uqobo. 

Ukuhlangana kwethu noDolly kwasho khona-ke ukuthi kwabe 
sekuwukunqamuka kwayo-ke indlela yethu eyayiya phambili. 
Sasingabe sisaqhubekela kanjani phambili sekufike indlovukazi, 
ikakhulukazi njengoba ifike singayilindele nje? Okuyikhona 
esabe sikujahe ngaphezu kwezinto zonke kwabe kuwukuzwa 
ngokwasale kwenzeka emva kokuba seseqile eNkwalini. 
Sahamba-ke saze safika endlini kaDolly. Wasitshela-ke ukuthi 
sasingazingenela ngokukhululeka endlini yakhe yize noma 
kwakusentambama nje lisekude nelanga ukushona ngoba phela 
indodana nomkayo laba ayesebasebenzela babengenandaba 
nalokho bengafani nexhegu eliwuyise nowakwalo. 

“Awuqale-ke nkosazane kesizwe ukuthi yini eyasale yenzeka 
emva kokuhamba kwethu,” sekuqala mina ngiphonsa inselele 
kuDolly njengoba ayesebuyile nje endlini yabelungu sesihlezi 
phansi sizinzile sonke emva kokuba thina sabe sesiyixoxile 
eyokuthi sabe sihambe kanjani. 

“Wewu Steve iyeke wena indaba yangalelo langa ngoba 
kwasale kwenzeka enye futhi ibhayisikhobho yento eyayifuze 
idilikazi leli elalikade lisemini ngalelo langa.” 

“Landa phela siyizwe ibhayisikobho leyo.” 

“Ima kengicabange ukuthi konje ngizoqalaphi.” 

“Qala laphaya emva kokuba sesikunike okhiye, savalelisa 
ukuthi wenzani nani emva kwalokho.” 

“Wo! Nanele nanginika okhiye ngayozingenela endlini yami. 
Bheka-ke ngoba ngangiphuma ngingena nje endlini yami 
kumnyama ngingafuni phela ukukhanyisa ngoba kwakungaze 
kuthi lapho sekutholakala yonke into eyenzekile ebusuku bese 
kuze mhlawumbe kuvela nokuthi mina endlini yami kwakhanya 

213 



kwaze kwaba phakathi kwamabili. Ngangingafuni-ke kwenzeke 
into enjalo yize noma kwabe kwaziwa ukuthi ngiphethwe yisisu. 
Asidlule-ke lapho. Ngafika-ke endlini yami ngaququbala nje 
khona ebumnyameni lapho ngisaqhuba isikhathi sokuba nibe 
kude ngaphambi kokuba ngiyonikeza lesi esiwuTom okhiye. 
Ngathi ngingeneliswa wukuthi nabe senikude ngaphuma. 
Ngathi lapho ngiqala nje ukuphuma laqala ukuqhabaza 
leyo mvula phela othe yanihobisa ehlathini. Ngafika-ke 
nakuTom ngabajikijela okhiye maqondana naleyo ndawo 
esabe sivumelene ngayo naye. Ngasuka lapho ngayongena 
endlini encane njengomuntu phela okwabe kwaziwa ukuthi 
uphethwe yisisu. Nowayengangibona ngiqhamuka ngalapho 
wayengeke amangale. Ngathi ngiselapho endlini encane 
layidedela imvula. Lapho-ke ngabona ukuthi yayisizongivalela 
imvula ngingakafiki nasendlini yami. Ngaphuma-ke sengithi 
ngiyovusa uKhanyile. Ngathi ngisekude nje ngambona 
eyisithunzana buqamama njengoba phela nomnyama 
wabe uthe bhe. Wayengasalele omdala njengoba ngabe 
ngicabanga wayesevukile esemi ngezinyawo. Ngiyabona-ke 
ukuthi yimvula lena eyabe isimvusile emaqandeni. Ngajabula 
ngadela sengibona uKhanyile esezivukele yena ngoba 
ngangingayithandisisi kahle le nto yokuba avuswe yimina. 
Okunye okwangijabulisa ngaleyo mvula wukuthi yayizohlupha 
oTom. Ngasale sengizama ukuba nginyonyobe ngize ngifike 
endlini yami engazange angibone uKhanyile. Ngenhlanhlake 
nomnyama wawubelesele. Kodwa-ke noma kwakungaze 
kubekhona unyezi wayengezungibona uKhanyile ngoba 
wavuka kwaba wubupheqepheqe ebheka okhiye engabatholi. 
Ngakho-ke ngaze ngatshobela endlini yami engangibonile. 

Ngathi ngingangena endlini yami ngasengithula nje 
segilindela ukuba ngizwe ngomsindo nje lapho sekusuka 
isidumo. Ngaleso sikhathi labe selishaya owokugcina uzamcolo 
sengicabanga nje ukuthi kazi nabe nikuphi. Nangempela-ke 

214 



akuphelanga sikhathi yabe isizwakele ingxokololo yomsindo. 
Ngathi lapho ngithi ngiyalalela angaze ngazizwa izinhlamvu 
kodwa amazwi wona ephakeme. Angazi-ke noma uKhanyile 
wababamba oTom besathi bavula isango noma wambamba 
esathi uvulela uDon ngoba amazwi abantu ababekhuluma 
ayemabili kodwa ekhulumela phezulu. Ngathi ngizwa 
impempe yabe ikhala iphindelela kumfokaKhanyile, 
ngabona-ke ukuthi wayehlaba umkhosi kula maphoyisa 
amanye. Njengoba ngabe ngilunguze efasiteleni nje ngabona 
amathoshi sekuwubuphaziphazi nomsindo sekuthe mpo. 
Lapho-ke ngabona ukuthi ayesevukile nalawa amanye 
amaphoyisa esefike qathatha koTom. Lapho-ke ngezwa 
sengizibongela ngenhliziyo lapho sengibuka impi isibambene 
ngezihluthu emva kokuba ngabe sengiyiqhathe ngayishiya 
sengilindele izinduna zami ukuba zingilandise ekuseni ukuthi 
kwakwehlulwe yiphi. Kwathi lapho umsindo usumkhulu 
kakhulu nami ngaze ngafisa ukusondela ngiyibukele eduze. 
Pho ngangingenandlela yokuya ngoba kwabe kwaziwa ukuthi 
ngiphethwe yisisu. Kwaphela isikhathi eside kuxokozelwa 
lapho maqede ngabona sebekhukhula bonke baye bayongena 
kwenye yezindlu zamaphoyisa. Ngiyabona-ke ukuthi oTom 
base bezovalelwa lapho bagadwe-ke ngamaphoyisa kuze 
kuse bese-ke indaba yabo yonke iyokwethulwa kumnumzane. 
Bathi bangangena-ke ezindlini zamaphoyisa wehla umsindo 
waze waphela kodwa kuyilokhu kukhanye njalo kule ndlu 
ababekuyo. Emva kwalokho-ke nami ngakhiya emnyango 
ngazilalela ngalindela ukuba kuze kuse ngizwe kahle-ke yonke 
indaba. 

Kwaphinde kwasa-ke okungaliyo. Nami-ke ngavuka ngaso 
isikhathi sami esejwayelekile. Ngahamba-ke sengiyoqala 
umsebenzi endlini yabelungu. Ngathi ngisangenile nje 
endlini ngezwa sekukhona ongqongqozayo. Kwakungelinye 
lamaphoyisa elalingicela ukuba ngilivusele umnumzane 
ngoba kukhona into eyabe seyenzekile okwakudingeka ukuba 

215 



ayizwe ngokushesha. Lapho-ke nami ngazethukisa kakhulu 
ngizibuzisa ukuthi yini leyo eyabe seyenzekile umnumzane 
ayengaze avuselwe yona ekuseni kangaka. Lapho-ke iphoyisa 
langiphendula ngokuthi angingalichitheli isikhathi angenze 
lokho elabe lingitshela khona ngangizobuye ngizwe ukuthi yini 
leyo eyabe yenzekile. Ngahamba-ke ngayobavusa abelungu 
ngihambe ngilihleka leli phoyisa ngenhliziyo ukuthi lalingazi 
ukuthi leyo nto eyabe yenzekile mina ngabe ngiyaze kangcono 
kunalo nangaphezu kwabantu bonke. Nokho-ke angizange ngithi 
vu, ngaya kovusa abelungu labo. Kwathi lapho nomnumzane 
sengimtshelile naye wabuzisisa kaningi ukuthi wayehlushelwani 
ekuseni kangaka, wagcina evukile-ke nokho. Lamlandisake 
lelo phoyisa izihloko nje zendaba kwasho ukuthi ukusuka 
nokuhlala kwayo babezokuzwa ngoKhanyile. Bahamba-ke 
baya kuKhanyile. Ngiyabona-ke ukuthi uKhanyile wafike 
wahluba udlubu ekhasini ngoba ngathi ngibona umnumzane 
wabe ebuya esehambe eneka izandla eza endlini. 

Kwenzeka yonke le nto nje iziboshwa ezinye zisavalelwe 
ezindlini zazo kanti sase size sashaya isikhathi sokuba ziqale 
ukusebenza. Ngiyabona-ke ukuthi nazo zase zixakekile nje 
ukuthi kazi zazivalelelweni kangaka ngaleli langa. Futhi 
ngiyakholwa zabe seziqalile nokuyaluza ziyaluziswa yindlala 
ngoba sabe sesikade sidlulile isikhathi ezijwayele ukudla 
ngaso. Bheka-ke ukuvalelwa kwabantu ababelale bezidakelwe 
ngayizolo bengazazi namagama abo. Abanye sebephendukelwe 
nayizisu kuleziya zibiliboco ababekade bezitika ngazo ngayizolo. 
Mhlawumbe onkabi bathi lapho sebebona bevalelwa isikhathi 
eside kangaka bacabanga ukuthi idili lalizoba yizinsuku 
ezimbili. Pho-ke bandla babengabuzanga elangeni libatshele 
ukuthi babeshaye phansi. Ngiyabona-ke ukuthi umnumzane 
wayebabambele ukubaqoqa abatshele besahlangene bonke 
ngale nhlekelele eyabe seyenziwe nguTom noDon. 

216 



Nangempela-ke ngathi ngizibona iziboshwa zabe 
zibuthana khona phansi kwalezo zihlahla ezejwayelekile. 
Kwathi lapho esethi uzoqala umnumzane ukukhuluma 
kwafika elinye lamaphoyisa kuyena selizokwethula indaba 
yokuthi wena ninoMike naningabonakali phezu kokuba nabe 
senifunwe kwaze kwancanywa ningatholakali; akwaziwake 
ukuthi ngabe nidliwe yini. Lapho-ke kwashaqeka noma 
ngubani. Ngiyabona ukuthi nabo oTom noDon imbala 
bashaqeka lapho bezwa leyo nto. Kwathi lapho sekuzwakala 
leyo nto umnumzane namaphoyisa bama iqoqwana eceleni 
bahlanganisa amakhanda. Bathi lapho behlakazeka khona 
waqala umnumzane ukutshela iziboshwa lokho ayeziqoqele 
khona. Wazitshela-ke iziboshwa ukuthi uTom usanda 
kubanjwa ephethe incwadi ayeyalela kuyona umuntu othile 
lapho layebeke khona ushevu ababezodlisa ngawo omunye 
wenu afe ujuqu. Waqhubeka umnumzane wathi uTom 
uthe ngokubona ukuthi incwadi yakhe isibanjiwe udaba 
seludluliselwe kwabakhulu ukuba babone abangase bamenze 
khona waxolela ukuba eqe. Nalowo mngane wakheke 
ayembhalele leyo ncwadi wayesetholakele ngokusho 
kukamnumzane ngoba nakhu base bebanjwe bobabili 
besathi bayeqa babalekela leyo mikhuba yabo. Waqhubeka 
umnumzane wathi nabantu labo ababezodliswa ushevu 
base betholakele ukuthi bangobani. Nokho-ke izidumbu 
zabo zona zingakatholakali besazozikhipha oTom noDon 
lapho babezifihle khona. Wagcina-ke umnumzane ngokuthi 
wayesehamba eseya kwabakhulu eseyosho ukuthi lowo Tom 
ababesacubungula udaba lwakhe wayesephinde wenza esinye 
isigemegeme; ngakho-ke wayezocela beze ngokushesha 
bamlande uTom lona benomngane wakhe bangaze 
bathungele umuzi wonke nabantu ngomlilo kusalelwe ngoba 
base bezikhombisile ukuthi babewoSathane basemhlabeni. 

Emva kokuzitshela-ke iziboshwa ngale ndaba kaTom 

217 



noDon umnumzane waziyala ngokuba ziziphathe kahle. 
Emva kwalokho kwahlakazekwa-ke neziboshwa seziyokudla 
zihambe zigquma zigqunyiswa yile nto ezazisanda kuyizwa. 
Zathi ziphuma iziboshwa ziyosebenza naye umnumzane 
wayephuma ngemoto esephikelele komkhulu. Waze wabuya 
ntambama esebuya nemoto yakhona eyafike yathatha oTom 
benoDon yemuka nabo. Ngasho ngenhliziyo ngathi aphume 
nobovu lapho sengiyibona imoto leyo iyosithela. Kwasale 
kwaba wubuphequphequ kubhekwa izidumbu zenu kodwa 
kwaze kwayekwa nje zingatholakali. Ukuba kwakungekuthi 
nanilaphaya ngokuboshwa naniyobe senizilelwe. Kutheke 
kulezi zinsuku nami sengizobuyiswa ngilethwe lapha 
kwezwakala ukuthi isigwebo soTom noDon sesinezeleliwe 
kwathiwa sebeyodilikelwa yijele uma izidumbu zenu zigcine 
ngokungatholakali kodwa kwathiwa uma zike zatholakala 
babeyolengiswa. Okusho ukuthi mina-ke nani sesingasho nje 
ukuthi bagwetshwe ukuthi bayodilikelwa yijele ngoba sazi 
kahle kamhlophe ukuthi lesi sesibili isigwebo asisoze sasebenza 
ngoba izidumbu zenu ngeke zize zitholakale. Okusho ukuthike 
umuntu akaseyubuye ambone uTom ngaphandle kokuba 
aze ahambe amvakashele khona ejele. Zahamba kanjalo-ke 
izinto emva kokuhamba kwenu zinsizwa. Angikwazi-ke nami 
okwenzeka njengamanje ngoba nakhu sengilapha kanye 
nani.” 

“Hhayi, besifuna ukuzwa lokho nje wena wasEmbo. 
Njengobaususixoxelile-ke nje imimoya yethu isikhululeke kabi 
ngobasesiyabonaukuthi kanti akukho maphoyisa asizingelayo 
kanti futhi nalesi sikhubekiso sale nto ewuTom asiseyubuye 
siphazamise. Umuntu uma esegule isikhathi eside engashoni uthi 
lapho eshona khona kuthiwe sekuze kwamanela. Kanjalo noTom 
emva kokuhlupha isikhathi eside sekuze kwamanela ukudilikelwa 
yijele. Ukuwa kwendlu wukuvuka kwenye. Ukuboshwa kukaTom 
wukukhululeka kwethu. Ukuhlupheka nokukhala kwakhe lapho 
ekhona wukujabula nokuhleka kwethu njengoba senza nje,” 

218 



kubonga mina emva kokuzwa ukuthi kanti izinto zasale 
zaqhubeka kamnandi kangaka emva kokuhamba kwethu. 

“Ewu kade simphethe bandla uTom, usezinwaye izindlebe 
waze wakhathala. Ake simphumuze kesixoxe ezinye,” 
kuncokola uMike. 

Nangempela sayiyeka ekaTom sazixoxela ezinye nje 
izindaba. Kwathi lapho sekuzoshona ilanga savalelisa. 
Wasiphelekezela-ke uDolly wasibeka buqamama impela. 
Sehlukana-ke okwangalelo langa singabantu abathembisene 
ukubonana ngakusasa ngeSonto ukuba sixoxe futhi ngoba 
okwangaleli langa kwakusewukuzinquma amakhanda nje 
kanti nangalena-ke kwalokho izindaba zezithandani azipheli 
kuphela sona isikhathi. 

Sahamba-ke sinoMike sikhululekile saze sahlukana 
ngoba sekuyilowo eseyongena kwakhe. Kwakungasekho 
lutho engangisazolwenza ngaphandle kokukhumula ngilale. 
Kwakuwusuku olwalufana nokuphela konyaka kimina lolo 
ngoba ngakusasa ngangizozalwa kabusha ngiqale impilo 
entsha engasenalo ibala elimnyama eliwuTom. Impilo engabe 
sengizoyiphila yayisizoba nokukhanya njalo nje; ukukhanya 
okunguDolly. Nguyena owayesebe yisihlenga wangisusa 
ngasekukhathazekeni wangiwelisela ngasekukhululekeni. 
Ngathi lapho sengishaye amanhlakomuzi ngibuka izindawo 
esabe sesidlule kuzona sinalo Dolly wami ngabona ukuthi 
akekho engingathi uma ngimxoxela lezi zinto angiphikise 
ukuthi uDolly uyiyona ngempela intombi yezimanga. 

219 



220 



