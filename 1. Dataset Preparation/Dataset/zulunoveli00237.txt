IZINSIBA 
M. E. Wanda 
EZIPHEPHUKILE 

Izinsiba Eziphephukile 


(Feathers that have blown away) 
IsiZulu Novel 

Cover Design and Artwork: L. Richards 
Page Design: L. Richards 

Kuyicala ukufothokhopha noma yiliphi ikhasi kule 
ncwadi ngaphandle kwemvume ebhalwe phansi 
evela kubashicileli 
Shuter & Shooter Publishers (Pty) Ltd 
Shuters House, 110 CB Downes Road, Mkondeni, Pietermaritzburg 3201 
P O Box 61, Mkondeni 3212 
http://www.shuters.com 

Copyright © Shuter & Shooter Publishers (Pty) Ltd 2009 

First edition 2009 

ISBN 978-07960-2884-6 

This is an IsiZulu Novel 

All rights reserved. 
No part of this publication may be reproduced, stored in or introduced into a retrieval system, 
or transmitted, in any form or by any means, electronic, mechanical, photocopying, recording 
or otherwise, without prior written permission from the publisher. Any person who commits any 
unauthorized act in relation to this publication may be liable to criminal prosecution and civil claims 
for damages. 


Onke amalungelo agodliwe. 
Akukho ngxenye yaleli bhuku engashicilelwa kabusha, igcinwe noma yenziwe esinye isimo, 
kungaba ngokufothokhopha, ukuqopha noma ngayiphi enye indlela ngaphandle kwemvume 
ebhalwe phansi yabashicileli. Lowo oyokwenza noma yini engagunyaziwe mayelana naleli bhuku 
uyobekwa icala noma ahlawuliswe kanzima. 


Printed by Intrepid Printers (Pty) Ltd, Pietermaritzburg, KwaZulu-Natal 
xxxx 




AMAZWI OMLOBI 

Izindawo okwakhelwe kuzo le ndaba zisuselwe ekhanda nje. 
Izehlakalo, abalingiswa nezenzo zabo, konke kususelwe ekhanda. 
Uma kwenzeka igama lomlingiswa lifana nelakho, nxese, phephisa 
wena weqhawe. 

Ngizwakalisa ukubonga kwami kubashicileli bakwaShuter & 
Shooter ngakho konke abakwenzile ukuze lo msebenzi ube kuleli 
qophelo okulona. 

Mangibonge kuGloria Nombulelo (Stho) Bhengu 
ngokungilekelela ukucokamisa izinga lalo msebenzi. Ngithi 
ukhule uze ukhokhobe MaNgcolosi. 

Ngibonge futhi kuBlessing Sifiso Wanda beno-Andile Msane 
ngeqhaza abalibambile ekushicilelweni kwalo msebenzi. Ngithi 
nikhule nize nidle izinyoni zabantabenu. 

iii 



ISETHULO 

Lo msebenzi ngiwethula ngenkulu injabulo kumkami oyizinto 
zonke kimina, uLindeni Mary Rose, uMaDlamini, ngokubekezela 
kwakhe ngenkathi ngisemshikashikeni wokucakasha izinswani, 
ngitheza izinkuni ngiqoqa nezigodo ngenhloso yokuphemba lo 
mlilo. Ngithi-ke sondela MaSibalukhulu wothe le mbuthuma! 

iv 



ISAHLUKO SOKUQALA 

“Mhloli angisaphindeli kulesiya sikole. Angisaphindeli 
ngempela. Impilo yami icishe yaphelela khona. Impilo enginayo 
yinye, anginayo eyesibili. Kuzofanela ubone ukuthi yimuphi 
uthishomkhulu ozokumthola ukuze umyise ukuyophatha 
lesiya sikole. Mina cha!” Kusho uSigananda uthishomkhulu 
waseSidididi High School. Usho nje kuyabonakala ukuthi 
usethukile futhi uhlukumezekile. 

“Yini, kwenzenjani thishomkhulu? Ngiphuthume!” Kubuza 
umhloli uHadebe emangele esehhovisi lakhe eNtalibombo. 

“Kuthangi ekuseni ngafica isigejana sabafundi sibambe 
umhlangano ngemuva kwehhovisi lami.” 

“Ehhe!” 

“Ngiqeda nje ukubeka phansi isinqe ehhovisi, memfu umfundi 
ezongitshela ukuthi abafundi bafuna ukukhuluma nami.” 

“Bakhulumeni nawe?” 

“Uzozwa. Ngamphenya ngamphenya lowo mfundi, 
ngathola ekugcineni ukuthi naye wayeyingxenye yalabo bafundi 
ababengibiza. Ngasuka ngaso leso sikhathi ngaqonda kubona.” 

“Ehhe!” 

“Ekufikeni kwami, ngamangala kabi ukuthola ukuthi kanti 

uSihlalo walowo mhlangano kwabe kunguSomsipha Mathonsi.” 

“Ngubani-ke uSomsipha?” 

“USomsipha lowo wayengomunye wabafundi bethu ebangeni 

leshumi nambili nyakenye.” 

1 



“Pho yena ufunani lapha manjena?” 

“Angithi uzozwa nje! Ngababuza-ke ukuthi bakhala ngani?” 

“Bathi bakhala ngani?” 

“Uyasazi isicefe, isidina sento!” 

“Ngilalele!” 

“Kwavele kwaphendula uSomsipha ngokuba naye abuze 

umbuzo.” 

“Umbuzo wani manjena?” 

“Umbuzo phela wokuthi yiziphi izindlela engizisebenzisile 

ukwamukela abafundi esikoleni kulo nyaka?” 

“Wayenankingani yena ngokwamukelwa kwabafundi esikoleni?” 

“Inkinga yayingekho. Wayegxambukela nje ezindabeni 

ezingamdingi.” 

“Ohho! Yimpukane yona evele iziphonse nje obisini. 
Wayesethini-ke?” 

“Wakhononda-ke ngokuthi kunabafundi abakhona 

emagcekeni esikole obekungafanele ukuba bemukeliwe.” 

“Wathi ngoba yini?” 

“Wathi bemukelwa sekugcwele.” 

“Kanjani uma sekugcwele?” 

“Uthi phela yena ngolwazi lwakhe analo, labo bafundi bagwaza 

kothisha abathile.” 

“Ukwazi kanjani lokho?” 

“Uthi wathola ngemithombo eyethembekile.” 

“Usenemithombo eyethembekile esikoleni yena? Hhayi bo! 
Wena wathini kulokho?” 

“Ngamchazela ukuthi nakuba ngiyamukela imibono 
eyaphusile evela kunoma ngubani, kodwa leyo mibono kufanele 
ifike ngendlela efanele.” 

2 



“Wawuqinisile. Wathini?” 

“Akazange akugqize qakala lokho.” 

“Wena wenza njani?” 

“Ngokubona ukuthi asizwani ngenkulumo, ngabashiya khona 
lapho phandle, ngaphindela ehhovisi ukuyoqhubeka nomsebenzi 
wami. Kungakapheli namizuzu mingaki nje ngingenile ehhovisi, 
ngezwa ngendlakadla sebekhuza amandla nobuhhayihhayi 
begxoba itoyitoyi.” 

“Betoyitoyela bani manjena?” 

“Mina” 

“Ngaliphi?” 

“Ngelokuthi phela nginekhanda eliqinile, angifuni ukudansela 

isigingci sabo.” 

“Bangananela abafundi emakilasini?” 

“Bandla abafundi bami ngabe ngiyabasukela uma ngingake 
ngithi kukhona utho abalwenza. Bamangala nje nabo ukuthi 
kwenzakalani.” 

“Kusobala ukuthi inhlese yayingakayibilisi imbiza yotshwala. 
Benzanjani othisha?” 

“Baqonda kubona abafana labo, babatshela ukuthi mabayiyeke 
le nto abayenzayo.” 

“Bezwa kodwa?” 

“Kwabe sengathi bayezwa, bahlakazeka.” 

“Cha banesibindi othisha bakho. Kusobala ukuthi uhlezi 
namadoda.” 

“Izolo ekuseni ngitshele abafundi emthandazweni ukuthi 
bamqaphele uSomsipha ngoba uyizambane elibolile. 

3 



Ngathi wayefika isikole sesingenile, ahambe singakaphumi. 
Wayengahlali ndawonye ekilasini, egcogcoma amakilasi wonke 
kwazise phela wayengunontandakubukwa njengesakabuli. 
Wayengaphiwe kahle ekhanda ngomsebenzi wesikole. 
Wayekhuthalele khona nje ukuhlanganisa abafundi ukuze 
abagxishe imfundisoze. Ngabachazela abafundi ukuthi uSomsipha 
uhamba ezula nje kufanele ngabe ulungiselela ukubhala isivivinyo 
sokuchibiyela njengoba engaphumelelanga ebangeni leshumi 
nambili ngonyaka odlulile. Abafundi bamangala kabi ukuzwa 
ukuthi uSomsipha uqine kangaka nje kanti akuthi shu ekhanda.” 

“Ngangibazi benjalo-ke abafundi abangaphiwe kahle 
emakhanda. Kepha abeve benekhono lokuphazamisa ukuthula. 
Kwaphetha kanjani-ke?” 

“Ekuseni-ke namhlanjena uSomsipha ufike esikoleni 
ephelekezelwa yinjejane yabafana abangangaye.” 

“Sebeyaphi futhi manjena?” 

“Beze kimina. Baqonda ngqo. Ngenhlanhla enkulu bafika 
kukhona amaphoyisa ebhalisa imininingwane ethile njengoba 
bekukade kugqekezwe ehhovisi lami izolo ebusuku. Ngibe 
sengibacela-ke abafana ukuba basho lokho abebekuzele. Kwakhuluma 
yena-ke uqhozasi. Wathi uzwile ukuthi bengikhuluma ngegama lakhe 
kubafundi, ngakho-ke angiwaphinde lawo mazwi. Ngawaphinda.” 

“Benzenjani” 

“Kube sengathi uyezwa, futhi uyaneliswa. Basukuma, baphuma 
ngomude umzimba lona. Ngababuka ngenkathi uSomsipha 
ethwayizela ededele umdada nodebe eyosithela ngalena kwekilasi 
ayefundela kulona ngonyaka odlulile. Kwathi nya nya, kwabe 
sekuqhamuka omunye umfundi ezobika ukuthi uSomsipha 

4 



nabangani bakhe sebakha uzungu lokuzongenzakalisa. Wathi 
bathi ngabe kade bekususile lokho, kodwa manje baphazanyiswa 
wubukhona bamaphoyisa ngaphakathi kwamagceke esikole. 
Abomthetho, njengoba sasinabo ehhovisi futhi beyizwa kahle 
yonke inkulumo, basukumela phezulu bezama ukubabamba labo 
bafana, kodwa bathi hlaka hlaka baphelela obala. Kungaleyo 
nkathi-ke lapho ngicele khona amaphoyisa ukuba angiphelezele 
azongibeka lapha ehhovisi.” 

“Ufika namaphoyisa njena?” 

“Yebo! Kodwa wona asephindele emuva. Athe ajahe 

ukuyolamula abantu ngaphesheya komfula njengoba kuliwa njena.” 

“Othisha bona benzenjani?” 

“Nampa bemi phandle.” 

“Inkinga yabo bona yini?” 

“Bathi bazizwa bengasaphephile, ngakho-ke babona kungcono 

sikhuphukeni sonke ukuzobika lolu daba.” 

“Izingane bazishiya nobani?” 

“Zodwa.” 

“Sengathi akukho emthethweni lokho. Akukho neze neze. 

Kuzofanela baphindele esikoleni bona.” 

“Kungaba kuhle uma betshelwa ngumhloli lokho.” 

“Anginankinga. Batshele bangene ngibatshele.” Waphuma, 

kwathi nya nya wabuya nabo. Bangena. 

“Nizongixolela ngezihlalo, ziyingcosana kakhulu. Abanye 
bazokuma. Nokho-ke akusekho zingxoxo ezitheni esisazozixoxa. 
Sesizozinquma amakhanda nje sizishiye. Sanibonani mathishela!” 
Bavume. Umhloli wabheka ngakuthishanhloko, wathi: 

“Thishomkhulu, ngakube yibona bonke othisha bakho laba?” 

5 



“Yebo! Kodwa sengathi abaphelele. Angimboni uthisha 
uNxasane kanye nomisi Majozi. Angazi noma baseza yini?” 
Uthishanhloko wabheka ngakothisha, wathatha wathi: 

“Memu Magwaza, baphi?” 

“Uthisha uNxasane simshiye esikoleni thishomkhulu.” 

“Nimshiya enzani?” kugxambukela umhloli uHadebe. 

“Ubengenzi lutho. Uthe yena akasiboni isidingo sokuza lapha. 

Sithe sesiphuma ngesango, sezwa sekukhala insimbi.” 

“O..! Kusho ukuthi ubezama ukubuyisa nina?” 

“Cha! Ngiyabona ukuthi ubezama ukuqoqa abafundi ukuze 

abachazele ngesimo esikhona esikoleni.” 

“Umisi Majozi yena usale kanjani?” 

“Angazi mhloli.” 

“Bayezwana yini?” 

“Usho ukuzwana okunjani mhloli?” 

“Ngisho ukuzwana nje..!” 

“Okuqaphelekayo ngabo bobabili bangamathe nolimi. Babuye 
babizane ngomzala. Nokho-ke asiqedi kwazi ngalokho kuzalana.” 

“Kuyezwakala memu! Uthishomkhulu usengitshelile ngakho 
konke okwenzekile esikoleni senu. Nokho-ke siyabonga ngoba 
abamlimazanga. Pho manjena nina naba lapha?” 

“Mhloli, sithuke kwaphela ngisho nasozwaneni ukubona 
isigwagwagwa ngosi; ngihleze ngisizwa ngendaba. Sivele sabona 
ukuthi kwenzeka-ke lokho okwehlela othisha baseMafavuke High 
School lapho uthishomkhulu adutshulwa khona emagcekeni 
esikoleni emini kabha,” umemu esho izwi seliphakeme futhi 
linokuvevezela. 

“Kahle memu, yehlisa umoya. Umuntu obeqondiwe ngokuzwa 

6 



kwami nguthishomkhulu. Nina nivele naphathwa yitwetwe nje. 
Akukho lutho obeluzonehlela.” 

“Mhloli, angithandi ukuba sibukeke sengathi thina bothisha 
sinamakhanda aqinile. Yisimo esidala lokho.” 

“Ngilalele.” 

“Uma othisha bebika indaba yokuphepha nokuvikeleka 
ezikoleni, uMnyango wemfundo awunaki, kuvele kufane 
nokuthela amanzi esisileni sedada nje. Uma uthisha eselimele 
kumbe eshonela kubo lobo bumnyama, uMnyango wemfundo 
uthumela intengu yomuntu ukuzozwakalisa elikhulu ihaba 
lokudabukela umndeni nezihlobo zalowo thisha oseshonile.” 

“Ngiyezwa memu, kodwa…” 

“Ngingakuhlali nje emadevini mhloli, abantu bayazicanasela 
nje emagcekeni esikole bephethe izinhlokohlela zemijojantaba. 
Ama-AK 47 bacanasa nawo bewatshethe emahlombe. Sesiyesaba 
ukuhlala sodwa laphayana.” 

“Nizobe kodwa ningahlezi nodwa memu! Nangu nje uthisha 
uMpanza, lona oyiphini likathishomkhulu!” 

“Uthisha uMpanza uyefana nje nathi. Sibaleka naye uma 
sekukubi.” 

“Nesabani nina ngoba uthisha uNxasane benomisi Majozi 
basalile bona? Aniboni ngani kodwa mathishela ukuthi 
sekuzodaleka enye inkinga phezu kwenye manjena?” 

“Ngeke mhloli, siyesaba thina ukuphindela laphayana.” 
Bavumelana bonke ukuthi bayesaba. 

“Umnyango wemfundo ngeke phela ukwamukele ukuba 
kushiywe izingane zodwa ngale ndlela. Ngeke impela. Bazothini 
bona abazali uma nishiya izingane zabo kanjena?” Babheka 
phansi. 

7 



“Ozizwayo ukuthi akasakwazi ukuphindela eSidididi 
High School, akabhale incwadi khona manjena, asho ukuthi 
akasazimisele ukusebenza. Baningi abantwana babantu 
abawufunayo umsebenzi.” Behlela ngezansi othisha, bathamba 
ngoba bebona ukuthi umhloli akasancengi. Wabatshela ukuthi 
baphume bese bevukela esikoleni kusasa. Baphuma. Umhloli 
uHadebe wasala noSigananda ehhovisi. 

“Thishomkhulu, uzongilungisela isitatimende esigcwele 
esibhalwe phansi sako konke lokhu okwenzekile esikoleni 
sakho. Bekungaba kuhle uye emaphoyiseni ufike uvule icala 
lokuphazamisa ukuthula esikoleni ukuze aboshwe uSomsipha 
lona.” 

“Uzosithola kusasa.” Wasukuma, bavalelisana, waphuma 
eseyogibela emotweni yakhe phandle. Yasuka seyiqonde esiteshini 
samaphoyisa ukuyovula icala. Nempela kwaba njalo. Kwathi 
angaqeda, wabuyela ekhaya. 

USigananda akalalanga ebusuku ngenxa yokugula. Wavuka 
ekuseni waqonda kudokotela. Wamhlola, wathola ukuthi isifo 
ihayihayi sikhuphuke kakhulu; uphethwe yisiyezi kanye nesifo 
sokukhahlamezeka komqondo ngenxa yokucabanga. Udokotela 
wabhala incwadi wancoma ukuba uSigananda athole isikhathi 
esanele sokuphumula ekhaya engekho emsebenzini. Wamnikeza 
amaphilisi, waphuma. 

USigananda waphuma kudokotela maqede waqonda 
ehhovisi labahloli eNtalibombo. Wamfica umhloli uHadebe 
evele esemlindele nencwadi leyo ayeyicelile. Babingelelana. 
USigananda wabe esebika ngokugula nokuya kwakhe kudokotela. 
Kwamethusa lokho uHadebe. 

8 



“Udokotela ungenzele le ncwadi. Bamba-ke Bhungane,” esho 
emnikeza. Ayemukele. 

“Awuthi ngizwe ukuthi udokotela uthini.” Ayivule, ayifunde. 

“O..! Udokotela ukunikeza amasonto amathathu ungekho 
emsebenzini?” Avume uSigananda. Aphefumule kakhulu umhloli 
uHadebe. 

“Cha, ngeke ngiphikisane nodokotela. Ubonile yena. 
Uzongigcwalisela amaforms Dlaba njengoba wazi-ke bese 
ungibuyisela wona. Imininingwane yonke uyayazi.” 

“Ngizozama impela ukuba ngiwagcwalise ngokushesha, bese 
ngiwadlulisela kudokotela ukuba naye agcwalise eyakhe indawo. 
Ngingase ngikubuyisele wona ngoMsombuluko.” 

Washaya uMsombuluko ongaliyo, wawabuyisa amaforms 
uSigananda. Waqala ukuhlala ekhaya. Ahamba amasonto 
ededela izinsuku, zona zidedela imizuzu, sasondela 
isikhathi sokuba abuyele emsebenzini uSigananda. Ekuseni 
ngoMsombuluko wesithathu ngaphambi kokuba kuphele 
izinsuku zakhe zenhlabakhefu, tholiyane yena ucingo luvela 
kumhloli uHadebe. Walucaphuna, babingelelana. Umhloli 
wathatha wathi: 

“Angazi noma besewulibonile yini iphephandaba lesiZulu 
eliphuma namhlanjena?” Alandule uSiganda. 

“Nami ngizwe sengithintwa ngumhloli omkhulu uMsimango 
ebuza ukuthi sengisibonile yini lesi simanga esivele ekhasini 
lokuqala ephepheni lanamhlanjena?” 

“Simanga sini?” esho ngokwethuka uSigananda. 

“Ekuqaleni nje kwalo iphepha, kubhalwe ngamagama 
amakhulu athi: 

9 



UTHISHOMKHULU ODLE IZIMALI ZESIKOLE 
WAKHALA WEMUKA 

Indaba yona ifundeka kanjena: 

Kusuke isidididi eSidididi High School ngenkathi umphakathi 
wakhona ubuza ngezimali zesikole. Umnumzane uNgqoshishilizi 
Msomi, okunguyena obebize umhlangano womphakathi, utshele 
izintatheli ukuthi uthishomkhulu wakulesi sikole unyamalele 
nje yingoba useshaye wabhubhisa ezimalini sezikole. Ihholo 
lesikole, okwakuhlelwe ukuba lakhiwe liphele kuwo lo nyaka, 
lime nse ngenxa yokuntuleka kwezimali. Abazali bebethukuthele 
bethelwa ngamanzi, bethi bafuna izimali zabo la, kungenjalo 
aboshwe uthishomkhulu. Imizamo yokuthola umhloli ophethe 
isiyingi ayiphumelelanga kwaze kwashaya isikhathi sokushicilela 
iphepha.” Alibeke phansi iphephandaba. 

“Zinjalo-ke Dlaba eziphuma kwelanamhlanjena iphephandaba.” 
Bacebisana ngesinyathelo okufanele sithathwe. Bavumelana ngokuthi 
kubizwe umhlangano ophuthumayo wabazali ukuze bachazelwe 
ngokusebenza kwezimali zabo esikoleni. Baqoka usuku lwangesonto. 

Zahamba izinsuku lwafika usuku olwalubhekwe ngamehlo 
abomvu. Lathi ligamanxa ihora lesishiyagalombili, imbiza yabe 
isizwiwa ngothi. USihlalo wacela umemu Magwaza ukuba 
abavulele ngomthandazo. Nempela kwaba njalo. 

“Siyabonga kakhulu kumemu ngomthandazo omuhle 
kangaka! Awu siyabonga! Akahlulwa yilutho uJesu! Akekho 
ongamelana naye!” kwenanela uSihlalo. Athi ukuphazamiseka 
kancane ngenkathi kunomsinjwana wokungena kwabantu ehholo 
elaseligcwele nswi. 

10 



“Bazali, ngaphambi kokuba ngingene odabeni esihlangene 
ngalo namhlanjena, ngiyanibingelela.” Bavume. 

“Indaba ithi ingabankulu ingazekeki. Ngiyathemba ukuthi 
nilibonile iphephandaba eliphume ngoMsombuluko.” Bavume. 

“Ngithe angiliphathe nje ngenzele labo abangalibonanga. 
Ngizocela uthisha uMpanza asifundele lona. Uzofunda lokho 
nje okuthinta isikole senu kuphela. Funda-ke thisha.” Nebala 
walifunda-ke iphepha uthisha. 

Kwathi angaqeda, uSihlalo wathi: “Ngiyathemba ukuthi 
nizizwele-ke ukuthi iphepha lithini. Ngaphambi kokuba 
ngiqhubeke nokuningi, ngithanda ukucacisa ngomhlangano 
okukhulunywa ngawo lapha ephepheni. Umnumzane uMsomi, 
ngisho uShishilizi lona ophambi kwami, wafika kimina wathi 
ucela ukubona amabhuku ezimali zesikole. 

Ngamchazela ukuthi amabhuku ezimali ahlala esikoleni 
kuthishomkhulu. Wabe esebuza ukuthi sengiyazi yini 
ukuthi ezimalini zesikole akusekho ngisho isenti lodwa leli 
na? Ngambuza ukuthi izindaba ezinkulu kangaka uzizwe 
ngobani? Washo ngokungahlonizi ukuthi uzizwe ngomthombo 
owethembekile. Ngabe sengimtshela ukuthi nakuba kunjengoba 
yena esho, kodwa akanalo ilungelo lokufuna amabhuku 
ezimali zesikole. Kwabe ngigadlile! Wangitshela ezinhlamvini 
zikabhoqo, ukuthi yena unelungelo lokubuza noma nganoma 
yiluphi uhlobo lwemali eqoqwayo endaweni ephethwe nguyena. 
Ngabe sengehlela ngezansi-ke mina ngoba ngibona ukuthi 
uzothi ngiyambangisa. Ngingajabula uma umnumzane uMsomi 
engaphakama aphefumule ngalokhu.” Wahlala phansi uSihlalo. 

Kwasukuma umnumzane uMsomi. Washaya kancane 
isikhwehlela, wathi: 

11 



“Ngiyanibingelela nonke mphakathi. Mina ngabiza 
umhlangano njengoba nginegunya nelungelo lokwenza njalo. 
Yimina obhekele umphakathi izidingo zawo kule ndawo. Uma 
kukhona engikuzwayo okungahambi kahle endaweni yami, 
kuyilungelo lami ukuba ngenekele izwe. Izinto ebekade zifihlekile 
kufanele zidalulwe manje. Akusesona isikhathi sokugqiba izinto 
lesi. Sesidlulile isikhathi lapho izinto zazinyathelwa khona.” 
Kwakhala ihlombe benanela inkulumo. 

“Abasiki bebunda bangilume indlebe, basho ukuthi akuhambi 
kahle kulesi sikole. Ngithe uma ngilalelisisa, ngihogelisisa kahle, 
ngathola ngempela ukuthi kunjengoba kushiwo. Mphakathi 
wakwethu, isiZulu esihle sithi ayinuki ingosiwanga.” Kwaduma 
ihlombe. Wathi ukuthula kancane ngoba kukhona ababenanela. 

“Ngaleyo ndlela-ke ngabe sengiya kuye uSihlalo lo. Ngafike 
ngaluphenya lolu daba. Yena wavele wangibhekisa lena nalena. 
Kwangicacela-ke mina ukuthi wayekwenza ngamabomu lokho. 
Vele phela bawoshomi. Basaqhuba yona le ngqondo yabo 
yongxiwankulu. Ngokwelungelo lami-ke ngabiza umhlangano 
ophuthumayo womphakathi engiwuphethe ukuze ngiwuchazele 
ngale nkanankana yokudliwa kwezimali zesikole. Ngiyaphela 
lapho.” Kwaduma ihlombe, wahlala phansi. 

Kwasukuma uSihlalo, wathatha wathi: 

“Mnumzane Msomi, unabufakazi buni bokuthi 
uthishomkhulu wazidla ngempela izimali zesikole?” 

Wathi lacu uMsomi, wathatha wathi: 

“Ubufakazi abubuzwa nakubuzwa. Angazi ukuthi wena uvela 
kuphi osabuza into esobala kanjena! Ngisho ingane encane 

12 



iyabona. Kuyasho ngempela ukuthi nina ningamadlandawonye 
nalo muntu. Kudalwa yini ukuba ungayiboni into ecace kanjena? 
Konje amasheke esikole, okuyizimali zethu njalo belu, niwasayina 
naye lo thishomkhulu? Shono nje kanti unofasimbe emehlweni, 
ungayiboni into esobala kanjena.” Wathula kancane uMsomi, 
wajamela uSihlalo ezinhlamvini zamehlo. Waqhuba futhi wathi: 
“Izolo besinomhlangano, sixoxe kabanzi ngalolu daba lwalo 
thishomkhulu. Bekukhona nomunye wawothisha, nokho engeke 
ngathanda ukudalula igama lakhe okwamanjena, naye ukufakazele 
ukudliwa kwezimali zesikole. Bekukhona ngisho nomunye 
umfana owayefunda kuso lesi sikole, uyifakazelile le nkohlakalo 
elapha esikoleni. Kulesi sikole izimali ziyadliwa ngempela 
azidlaliswa. Mphakathi wakwethu, utshani obulele buvuswa 
ngomlilo. Thina sesishe sangqongqa, akusekho ukuvuka.” 
Kwakhala ihlombe. 

“Niyakhumbula ukuthi sasivumelene ngokuba kwakhiwe 
ihholo lesikole kule ndawo? Liphi lelo hholo? Uma lingakapheli, 
libanjwe yini? Hhayi bo! Vulani amehlo we bazali, nigeqe 
izigonogono ezindlebeni zenu! Sizonichazela thina bothina 
esingesabi lutho. Sikhathele ukudulela emgodini ongagcwali.” 
Kwakhala ihlombe, wahlala phansi. 

Kwasukuma uSihlalo, wathatha wathi: 

“Mphakathi waseSidididi, ngiyathemba ukuthi umnumzane 
uMsomi ubekhuluma into esemizweni yenu. Konke lokhu 
akukhulumile ubekuthathisela kinina. Kubonakale ngisho 
nangehlombe ngemuva kwenkulumo yakhe. Ngakhoke 
sengizothatha leli thuba ngilinikeze uthishomkhulu 
uSigananda ukuba acacisele abazali ngalokhu okushiwo ngaye. 
Thishomkhulu!” esho ebheke ngakuyena. Wahlala phansi 
uSihlalo. 

13 



Kwasukuma uSigananda, wathatha wathi: 

“Ngiyathokoza mphathi wohlelo ukuthola leli thuba lokuba 
ngizikhulumele mathupha. Kade belokhu bengikhulumela kanti 
bengingakabi yidlozi. Mphathi wohlelo baba, ngaphambi kokuba 
ngikhulume, ngithanda uthathe la mapheshana engiwalungisile 
nacacisa kahle ngokusebenza kwezimali, unikeze wonke umuntu 
okhona lapha ehholo.” Nebala kwaba njalo. Wonke umuntu waba 
nalo ipheshana esandleni. 

“Nakuba yonke into isobala, kodwa ngizothanda ukucacisa 
lapha nalaphaya. Angithi niyabona lapho kubhalwe khona 
ukuthi: USUKU, ISHEKE, ISAMBA, OKHOKHELWAYO, 
INCAZELO?” Bavume. “Ngomhla zingama 30-01 kuwo lo 
nyaka kwaphuma isheke elingunombolo 1 liqukethe isamba 
semali engama R850-00 kukhokhelwa uNtoyakhe Hlubi 
njengeholo lakhe. Ngosuku olufanayo kwaphuma isheke 
elingunombolo 02 liqukethe isamba semali engama R750-00 
kukhokhelwa uMzwempi Sithole njengeholo lakhe. Zifundele-ke 
wehle njalo uze ufike eshekeni lokugcina leli elingunombolo 45.” 
Kwathuleka kancane besafunda buthule. 

USihlalo waphakamisa ikhanda, wathatha wathi: 

“Angazi noma thishomkhulu kukhona yini ofisa ukukucacisa 
ngaphambi kokuba ngidedele ithuba lemibuzo?” 

“Umnumzane uMsomi ubeqinisile uma ethi akusekho ngisho 
isenti lodwa leli ebhange. Imali esisele nayo ebhange ingamarandi 
amabili nje vo. Uphinde wathinta indaba yehholo ukuthi 
alikapheli kuze kube yimanjena. Ngiyamvumela, uqinisile ukuthi 
ihholo alikapheli futhi alikakazophela manjena. Ngokubona 
kwenu bazali, yayizovela kuphi imali yokuthenga itsheboya 
lokufulela ihholo? Ngiyabuza bazali, ngiphenduleni!” 

14 



Wathi lacu uMsomi, wathatha wathi: “ONtoyakhe 
benoMzwempi benzani lapha esikoleni? Yiningi kabi le mali 
eholela bona njalo ngenyanga. Ngabe kungcono ukuba le mali 
engaka yasetshenziselwa ukuthenga uthayela wokufulela ihholo.” 
Kwakhala ihlombe. Waqhuba futhi: 

“Ngithanda ukwazi futhi ukuthi abafundi abakhokhanga yini 
kulo nyaka?” Kwaduma ihlombe futhi, wahlala phansi uMsomi. 

Kwasukuma uSigananda, wathatha wathi: 

“Imibuzo mibili. Ngizoqala ngiphendule owokuqala. 
UNtoyakhe Hlubi ungumabhalane walapha esikoleni. 
Waqashwa ngokuvumelana kwabazali futhi uholelwa yinina 
bazali. UMzwempi Sithole uyiphoyisa eliqapha isikole senu, 
naye uholelwa yinina bazali. Kuyadabukisa ukuzwa umuntu 
onjengomnumzane uMsomi ekhuluma kanjena. Ngayikhuluma 
indaba yalaba basebenzi ngonyaka odlulile. Ngabika ukuthi isimo 
sezimali asisavumi ukuba isikole siqashe abantu abazoholelwa 
ngabazali. Nakushaya indiva lokho. Ngaphenduka umuntu 
omubi futhi onomona ofuna ukulahlekisela abantu imisebenzi 
yabo. Yibo oMsomi laba ababehamba phambili bengibhiyozela. 

Umbuzo wesibili konje wona uthini?” 

“Ubuza ukuthi azikhokhanga yini izingane kulo nyaka?” 

“Lo mbuzo uyacasula. Kwakungakhokhwa kanjani uma 
oMsomi begqugquzela ukuba kungakhokhwa ezikoleni ngoba 
bona bazi kangcono? Lalelani-ke nginitshele ukuthi kwenzekani: 
Ngenkathi kuvulwa izikole nonyaka, nganginethemba lokuthi 
abafundi bazokhokha bonke; ngaleyo ndlela-ke sithole imali 
yokuqedela ihholo. Ngeshwa elikhulu akubanga njalo. Ngathi 
uma ngibona kungakhokhwa, ngababuza abafundi ukuthi 
abakhokhi ngani? Bavele bangihleka usulu. Bakubeka ngembaba 
ukuthi imfundo isimahhala manjena, mina ngivela kuphi 

15 



engingakwazi lokho? Ngazama ukubachazela ukuthi ngabafundi 
abanjani abafunda mahhala, kodwa kwaba nhlanga zimuka 
nomoya. Kwacaca ukuthi abafundi base bedliswe ushevu 
ongujuqu. 

Ngabe sengibiza umhlangano wabazali ukuba ngibachazele 
ngesimo sonke. Ngadumala kabi ukubona kufika abazali 
abayisithupha emhlanganweni. Yini-ke esasingayenza nalaba 
bazali? Kwathi noma sengibuza ukuthi mina ngenzenjani? Bavele 
bathi ayikho into abangayisho ngoba bayingcosana. Zayima 
emthumeni. Ngazithola ngiphoqelekile ukuba leyo ngcosanyana 
yabafundi eyayisikhokhile imali yesikole, ngiyibuyisele imali yayo. 
Isimo sasesisibi kakhulu, abafundi beyifuna ngodli dlakalasi eyabo 
imali. Itoyitoyi kwase kungumculo wansuku zonke.” Bathula 
abazali bebukeka bedangele. 

“Kulezo zinsuku ngavelelwa yisimo esingesihle esikoleni. 
Ngiyathemba ukuthi nizoyikhumbula indaba yami noSomsipha. 
Yileso simo-ke engicabanga ukuthi sakhuphula isifo ihayihayi. 
Ngabe sengiya kudokotela ukuyoshanguzwa. Wangeluleka-ke 
udokotela ukuthi uma ngisayithanda impilo yami, kufanele 
ngihlale ekhaya ngiphumule amasonto amathathu. Wangenzelake 
incwadi. Ngahlala ekhaya. 

Seyiyophela inhlabakhefu yami, ngezwa sengizwa kuthiwa 
igama lami lindiza emaphephandabeni; kuthiwa ngidle izimali 
zesikole ngabaleka. Ngathintana noSihlalo kanye nabahloli, 
salunkankanya lolu daba. Bangeluleka ukuba ngize lapha 
esikoleni, njengoba sengifikile njena, ukuze nginichazele 
ngokusebenza kwezimali zenu. Ngabe sengidlulela kummeli 
wami ukuyomazisa ngale nhlamba engithukwe ngayo, nangokuza 
kwami lapha. Yena wangeluleka ukuba ngithinte abomthetho 

16 



ukuze bangiphelezele ngoba impilo yami ayisaphephile kule 
ndawo. Njengoba nibabona abakwasidlodlo belapha nje, bahamba 
ngokulawulwa yinkantolo.” Wathi ukuthula kancane esazesula 
ebusweni. 

Waqhuba wathi: “Ngiyathemba ukuthi abazali bayakhumbula 
ukuthi ayikho imali engangiyemukela ngezami izandla. Izimali 
zesikole zazikhokhwa ebhange yilowo nalowo mfundi. Imali 
ephumayo yayiphuma ngesheke. Ngifuna kucace lokho 
bakwethu. Engithanda ukukwazi kinina bazala balapha eSidididi 
wukuthi yiziphi izimali zenu engizidlile, ngibe ngizidla kudla 
kuni? Umnumzane uMsomi uthi inyama ayinuki ingosiwanga. 
Uyakhohlwa wukuthi kuyenzeka iphunga lizwakale likhwela 
ngomuntu ngenxa yeqandalenjelwano angena nalo ngezinyawo, 
kodwa kube kungelona elakhe. Nakhu-ke engithanda ukunazisa 
kona: Umnumzane uMsomi siyohlangana naye enkantolo 
ukuze atshele imantshi, yona itshele izwe ukuthi malini yesikole 
engayidlayo. Ngokweseluleko sommeli wami, angizobuyela kulesi 
sikole. Nisale!” Waqoqa okungokwakhe, waphuma. 

Amaphoyisa amlandela egaxe izinhlokohlela zemijojantaba. 
Bangena ezimotweni phandle, bakhala bemuka. 

17 



ISAHLUKO SESIBILI 

Umnumzane uMsomi wayehlezi ngaphansi kwesihlahla 
somthombe eduzane nendlu yokuthethela amacala enkantolo 
ngenkathi elindele ukuba kuvulwe, angene. Wayekade ethole 
incwadi ngesikhonzi senkantolo ukuba afike ekuseni azophendula 
imibuzo mayelana nenkulumo eyayivele ephephandabeni limbe. 
UNomndayi wayethuli ecabanga: 

“USigananda useyangibopha ngempela madoda? Bazothini 
abantu engibaphethe uma sekuboshwa mina? Ngithe kuthisha 
uNxasane akangiphelezele, kodwa wabika imbiba wabika ibuzi. 
Nguyena onolwazi futhi onobufakazi bonke ngoSigananda. Uma 
esengena ezintangeni manjena, mina ngizokuba yini? Uyaganga 
yena, ngeke mina ngisale ngedwa kulolu bishi. Ngizokusho 
konke angitshela kona ngoSigananda.” Kuleyo mizuzwana 
nje kwabonakala abantu sebehleleka belungela ukuyongena 
enkantolo. 

Iphoyisa lasivula-ke isicabha. Abantu bathutheleka phakathi, 
yilowo nayilowo ejahe ukuyohlala phambili. Bahlala bathi shaye 
emabhentshini. Kungakapheli namizuzu mingaki nje, laselishilo 
iphoyisa ngesankahlu: “Sukumani!” Kwathi vumbu endlini. 
Yangena inkosi yenkantolo seyilugugumbe nejazi layo elimnyama. 
Ithe ingajikela ngalena kwetafula, yahlala phansi esihlalweni sayo 
esijikayo; abantu nabo bahlala phansi. 

Iphoyisa laqhamuka liphethe idokodo, laqalaza endlini 
nangasemnyango, lamemeza: 

“Felokwakhe Mpikayipheli Sigananda! Felokwakhe 
Mpiyakayipheli Sigananda!” 

“Ngikhona!” esho ethi lacu uSigananda. Bamkhombisa 

18 



ibhokisi ukuba ayokhwela kulona. Nempela wenza njalo. Kwabe 
sekungena umnumzane uMsomi kwelinye ibhokisi. Umnumzane 
uPhungula, ummeli kaSigananda, wayemi eduze komshushisi. 
Imantshi yona yayihlezi endaweni ethe ukuphakama kancane. 
Yayibonakala ukuthi seyikulungele ukuqala. Utolika wayemi 
ngezansana kwayo, naye esemi ngomumo. 

Umshushisi waphendukela ngakuSigananda, wathatha wathi: 

“Phakamisa isandla sakho sangakwesokunene uthi konke 
engizokusho kuyiqiniso lodwa. Inkosi ingisize.” Nebala washo 
njalo. 

“Mnumzane Sigananda, ungake uyilandise inkantolo ukuthi 
kwenzekani, nini, kuphi?” kubuza umshushisi sekuthule cwaka 
endlini, abantu begqolozele lona obuzayo. Wayilanda-ke indaba 
uSigananda. Kwathi lapho ephela khona, umshushisi wanikeza 
ummeli kammangali ithuba lokuba abuze imibuzo kuMsomi 
ngemuva kokuba naye esefungisiwe ukuthi konke azokusho 
kuyiqiniso lodwa. 

Yaphenduka-ke impunga yakwabo yabheka 
ngakummangalelwa. 

“Mnumzane Msomi, ngiphethe iphephandaba lapha elithinta 
wena kanye nomnumzane uSigananda. Kulona kubhalwe ukuthi 
wena wakhuluma nezintatheli uqiniseka ngokuthi uSigananda 
wakhwabanisa imali yesikole. Ngakube unolwazi olungakanani 
ngalokhu okushiwo yiphephandaba?” 

“Ngokwelungelo enginalo, kungumsebenzi osemahlombe ami 
ukubheka inhlalakahle endaweni engiyiphethe. Uma kuzwakala 
umkhonjwana othile, kufanele ngiwunekele izwe. Kunezinto eziningi 

19 



kabi uSigananda anazo kodwa okungakholakali ukuthi ngezakhe 
ngempela yini. Ubufakazi balokho nginabo.” 

“Ngingathokoza uma lobo bufakazi ungabunekela inkantolo.” 

“Kunothisha osebenza naye uSigananda okunguyena oyazi 
ukusuka nokuhlala le ndaba. Mina ngeke ngikwazi ukuyilanda 

kahle.” 

“Ngubani lowo thisha?” 

“Nguthisha uNxasane. Ufundisa khona eSidididi High School. 
Uyazi yonke ingqondo yalo thishomkhulu.” 

“Ngamanye amazwi mnumzane Msomi uqonde ukutshela 
le nkantolo ukuthi ubufakazi owabunikeza izintatheli, zona 
zabunekela izwe, kwakuyinto engenasiqiniseko, imbude nje?” 

“Kwakungeyona imbude. Uthisha osebenza naye uSigananda 
njengoba ngishilo. Nguyena obona yonke into eyenzekayo 
esikoleni.” Ummeli waphendukela ngasemantshini, wathatha 
wathi: 

“Nkosi yenkantolo, ubufakazi bukammangalelwa ngiyabuchitha 
futhi ngibukhaba ngazo zozimbili. Inkulumo yakhe ikhombisa 
ukungaphusi komqondo. Ubufakazi obunjena akufanele buthathwe 
njengobufakazi obuyibo. Ngicela inkantolo ingabemukeli.” 

Kwabe sekuthatha umshushisi, wathi: 

“Mnumzane Msomi, wena ngokwakho awunabo ubufakazi 
obuphathekayo ongama ngabo ukuthi umnumzane uSigananda 
akathembekile ngani?” 

“Njengoba ngishilo ekuqaleni, nguthisha uNxasane 
onobufakazi bonke. Ngisho singamlanda khona manjena 

20 



angakhuluma kome.” Umshushisi nemantshi bafakana imilomo. 
Ekugcineni umshushisi wathatha wathi: 

“Uthisha uNxasane uzodingeka naye lapha ukuba azothula 
obakhe ubufakazi. Okwamanjena icala liyaguqa.” Batshelwa-ke 
ukuthi liyobuye lingene nini. Babonga, behla ebhokisini. Yilowo 
nalowo wabona abeqhamuke ngayo. 

Amasonto ahamba ededela izinsuku, zona zidedela amahora, 
wona ededela imizuzu, lwafika usuku olungaliyo. Kwakuthule 
cwaka enkantolo, wonke umuntu esemi ngomumo. Ebhokisini 
langakwesokunxele kwakumi uthisha uNxasane, kanti 
kwelangakwesokudla kwakumi uSigananda. Ngemuva kokuba 
umshushisi esemfungisile ufakazi, wathatha wathi: “Mnumzane 
Nxasane, umnumzane uSigananda umangalele umnumzane uMsomi 
ngoba ethi wamethuka emhlambalaza ephephandabeni. Icala 
liquliwe ngenyanga edlulile, kodwa aliphelanga ngoba kuthiwa wena 
unobufakazi obuqanda ikhanda. Ungake uchazele inkantolo ukuthi 
wazini ngomnumzane uSigananda nokudliwa kwezimali zesikole?” 

“Ngiyathokoza ukuthola leli thuba lokuchaza ngezinto 
ezenzakalayo esikoleni sethu. Uthishomkhulu waziwa 
njengomuntu osevule isitolo kanye neshibhi. Ngelinye ilanga 
ngazibonela ngalawa wami amehlo ngenkathi imoto yakhe 
ingalayishile ibhasha phansi. Yayigcwele phama iziphuzo 
ezidakayo. Abafundi bakubona lokho edlula ngasenhla kwesikole 
sethu. Bammemeza-ke uthishomkhulu abafundi bethi akabuyise 
izimali zabo abaleke nazo maqede wathenga ngazo izimpahla 
zasesitolo sakhe. Siyamazi sonke uthishomkhulu ukuthi akabhemi 
futhi akaphuzi. Pho wayebuyisaphi utshwala obuningi kangaka 
uma kanti wayengabuyisi eshibhini lakhe?” Umshushisi wabheka 
ngasemantshini ukuba ibuze imibuzo. Yona yakhomba ngamehlo 
ummeli kammangali ukuthi abuze imibuzo. 

21 



Umnumzane uPhungula wathatha wathi: 

“Ngaphambi kokuba ngibuze umbuzo kumnumzane 
uNxasane, ngithanda ukucacisa lokhu: Umnumzane uSigananda 
wathenga imoto evulekile ukuze ikwazi ukumsiza ukuthwala 
izimpahla kanye nezinye nje izinto azidingayo. Ngelanga athukwa 
ngalo ngabafundi kade edlula ngasenhla kwesikole sabo, bethi 
akabuyise izimali zabo azidlayo, wayehambisa izimpahla zakhe 
ekhaya ayezithengele umcimbi wabo wokubonga kuMdali. 
Babekade bezuze iziqu zemfundo ephakeme benomkakhe 
enyuvesi yakuleli zwe. Ngiyathemba inkantolo izongivumela 
ukuthi lolu hlobo lweziphuzo luvumelekile emthethweni ukuba 
abantu bahlinzekwe ngalo. Engithanda ukukwazi-ke mnumzane 
Nxasane yilokhu: Waziwa ngubani ukuthi umnumzane 
uSigananda usevule isitolo kanye neshibhi? Lolu hlobo 
lwamabhizinisi uluvule kuyiphi indawo?” 

“Bonke abantu bayakwazi ukuthi uthishomkhulu uyabonakala 
ethutha izimpahla emini kabha eyozifaka esitolo sakhe ekhaya. 
Okunye-ke futhi uthishomkhulu ube nomkhuba wokuthenga 
izimpahla zakwakhe asebenzise isheke lesikole. Ubekwenza 
lokho kube sengathi uthengela isikole. Ngelinye ilanga wathenga 
amathuluzi: izimfoloko, izipedi, amageja, amasikela, amahhala 
nokunye. La mathuluzi ahlala isonto elilodwa nje vo esikoleni, 
anyamalala. Abafundi abaningi bakhuluma into eyodwa. Bathi 
amathuluzi asesikoleni sethu agcwele emzini kathishomkhulu. 
Ngisho singahamba siyowabheka kwakhe singawafica. Siyawazi 
phela amathuluzi asesikoleni sethu.” 

“Kuyacaca ukuthi wena unguthisha woqobo; uthisha 
osondelene kakhulu nabafundi. Nakuba kunjalo, abafundi 
abalingani. Embikweni kathishomkhulu sithola ukuthi 
uSomsipha uthe ne ekhwapheni kuwena. Nihlobene ngani naye?” 

22 



“Asihlobene noSomsipha. Ukujwayelana kwethu kudalwa 
wukuthi wayengumfundi wethu ngonyaka odlulile. Sasibambisene 
kahle kakhulu naye emsebenzini wesikole.” 

“Mnumzane Nxasane, uyakhumbula ukuthi kwagqekezwa 
esikoleni ebusuku ngemuva nje kokuhilizisana kukaSomsipha 
nothishomkhulu emini yasekuseni ngalo lelo langa?” Wavuma. 

“Uma usakhumbula kahle, uyazazi izimpahla 
ezantshontshwayo lapho?” Waphika. 

“Laleka-ke ngikutshele: Kwathathwa iwashi elikhulu elalilenga 
odongeni ehhovisi, indwangu yetafula, yikhompiyutha, amathuluzi 
wonke ayesendlini yawo encikene nehhovisi likathishomkhulu. 
Imininingwane yonke yabhaliswa emaphoyiseni. Wena-ke yibuphi 
ubufakazi onabo bokuthi amathuluzi asemzini kaSigananda 
angawesikole senu?” Amiwe yisidwa uthisha uNxasane. 

Aqhube ummeli: “Mhlawumbe ngolwazi lwakho oluncane 
kumbe olungekho, umnumzane uSigananda akasebenzi yini 
ukuba akwazi ukuzithengela awakhe amathuluzi?” Kuthi nya. 
Aqhube futhi: “Ungathini mnumzane Nxasane uma ngithi 
nguwena owagqekeza esikoleni uhlangene noSomsipha ngenhloso 
yokuhlukumeza futhi udicilele phansi igama nesithunzi 
sikamnumzane uSigananda?” Wahlahla amehlo okwenkomo 
izohlatshwa uthisha uNxasane, kodwa wangaphendula. 

Ummeli waqhubeka futhi: “Mnumzane Nxasane, sithola 
ukuthi uSomsipha ungumuntu ongasafundi esikoleni nonyaka. 
Okumangalisayo kodwa wukuthi unalo lonke ulwazi mayelana 
nezinto ezenzakalayo ngaphakathi esikoleni. Ungaphika yini uma 
ngithi uSomsipha wayezizwa ngawe lezo zinto?” Anikine ikhanda 
uthisha. Nokho kwangacaca futhi kwangaqondakala kahle ukuthi 
uyavuma yini noma uyaphika. Wayengasathandi ukukhuluma. 

23 



Ummeli wabheka ngasemantshini, wathatha wathi: “Nkosi 
yenkantolo, ubufakazi bukafakazi abunabufakazi bokumfakazela. 
Ekuphenyeni kwami ngemibuzo, ngithola ukuthi umnumzane 
uNxasane wahlanganisa amanga wawabumba kahle enesikhathi 
sonke ukuze ahlambalaze, ehlise isithunzi sikamnumzane 
uSigananda. Kubukeka sengathi kulukhuni satshe ukusebenza 
nothisha oyilolu hlobo. Uma besagciniwe ezikoleni othisha 
abanjena, kusobala ukuthi asiyi ndawo usemkhulu umsebenzi 
ohlalele uMnyango wemfundo ukukhuculula izibi ezinjena. 
Ngakho-ke ngicela inkosi yenkantolo ibuchithe bonke ubufakazi 
obethulwe ngummangalelwa. Ngiyabonga.” Umshushisi 
nemantshi bafakana imilomo. Babebhunga ngokuthi akufanele 
yini ukuba uSomsipha afike enkantolo ezoshushiswa? 
Bakhumbuzana nokho ukuthi udaba lwakhe lusezandleni 
zabaseshi. Babona kungafanele ukuba asheshe avele enkantolo 
hleze kuphazamiseke ubufakazi obuthile. Bagcina bevumelene 
ngokuthi ummangali nofakazi behle ebhokisini; isinqumo 
senkantolo sebeyosizwa ngemuva kwesikhathi setiye. Nempela 
kwaba njalo. 

Babuyela-ke futhi enkantolo. Umnumzane uMsomi, 
uSigananda kanye nothisha uNxasane baphindela futhi ebhokisini 
ukuyolindela isinqumo senkantolo. Yangena-ke imantshi, yahlala 
phansi. Yadonsa ibhuku maqede yalibeka phambi kwayo, yathi: 

“Inkantolo ithola ukuthi ummangalelwa usebenzisa isikhundla 
sakhe emphakathini ukufeza izinhloso zakhe eziseceleni. 

Izikhathi eziningi uthi izinto uzenza ngenxa yamalungelo 
anawo. Kufanele abantu bayiqonde kahle indaba yamalungelo. 
Ilungelo lomuntu lincikene nelungelo lomunye umuntu. 
Ngamafuphi nje ilungelo lakho liphela lapho kuqala 
khona ilungelo likamakhelwane wakho. Uma unokudideka 

24 



kokungaliqondi kahle ilungelo lakho, kuphephile ukuzitshela 
ukuthi awunalo kwasanhlobo ilungelo, kungenjalo uzozithola 
usuthwabaza esijwini samalungelo abanye abantu. Kuhle bazi 
abantu ukuthi ilungelo lihambisana nezibopho kanye nezinselelo. 

Ilungelo elingenawo umkhawulo, akulungelo lalutho lelo. 
Wonke umuntu unelungelo lokukhuluma, kodwa umuntu 
akaqikekele ukuthi akanalo ilungelo lokukhuluma noma yini 
ngomunye umuntu. Kubalulekile-ke ukuba umuntu awabale 
amagama awaphimisa ngezindebe zomlomo wakhe, kungenjalo 
umthetho ukhona. Umnumzane uMsomi wathatha ngokuthi 
ukhululekile ukukhuluma noma yini ayithandayo ngomnumzane 
uSigananda, kodwa wakhohlwa wukuthi nomnumzane 
uSigananda unelungelo lokuzivikela kulokho okushiwo ngaye. 
Ziningi-ke izindlela zokuzivikela. Ukubika kwabomthetho 
kungenye yalezo zindlela. Ngakho-ke inkantolo imthola enecala 
umnumzane uMsomi ngokusebenzisa budedengu igama 
likamnumzane uSigananda ngenxa yokukholelwa ezintweni 
azizwa ngosibhincamakhasana. Inkantolo isebenza ngobufakazi 
obuphathekayo, hhayi inzwabethi. Umthetho usebenza 
ukulamulela labo bantu abazithola behlukunyezwa ngendlela 
engenabo ubulungiswa.” Athi ukuthula kancane ngenkathi esathi 
qhabu amanzi ayesengilazini phambi kwakhe. 

Wathatha wathi: “Kubalulekile-ke ukuba umnumzane 
uMsomi aqonde ngomphumela wenkulumo yakhe. Uma uthatha 
izimpaphe uziphonsa phandle, ziphephuka kalula nomoya. Uma 
lezo zimpaphe uziphonsa umi egqumeni kumbe esicongweni 
sentaba, ziphephuka kude kude! Ngisho sewuthanda kangakanani 
ukuba ubuye uziqoqe lezo zimpaphe, akulula neze neze. Ngaleyo 
ndlela umnumzane uSigananda: 

25 



• 
Wahlanjalazwa, wehliswa isithunzi kubafundi nakothisha 
esikoleni, emphakathini waseSidididi kanye nasezweni 
lonkana. Isithunzi kanye nokuhlonipheka kwakhe 
akuseyikuphinde kubuyele endaweni yakho noma 
umnumzane uMsomi angaxolisa kangakanani. 
• 
Wacishe walinyazwa ngabafundi kanye nezidlamlilo ezikhona 
emphakathini waseSidididi. 
• 
Wacishe washiselwa imoto, izimpahla kanye nomuzi wakhe. 
• 
Walahlekelwa yisikhathi kanye nemali eningi engena kummeli 
ngenxa yaleli cala. Isinqumo senkantolo sithi: Umnumzane 
uMsomi uzokhokha izinkulungwane eziyishumi zamarandi, 
kungenjalo abhadle ejele iminyaka eyishumi edonsa kanzima. 
Izindleko zecala zizothwalwa nguye umnumzane uMsomi.” 
Kwaqhuma isililo enkantolo inkosikazi kaMsomi isihayiza. 
Amaphoyisa ayithi khanku, aphuma nayo. 
Imantshi yaqhubeka. “UNdabuzekwayo Nxasane uzokhokha 
inhlawulo eyizinkulungwane ezinhlanu zamarandi ngokunikeza 
ubufakazi obungamampunge, kungenjalo naye angene ejele 
abhadle phakathi iminyaka emihlanu.” Imantshi yavala ibhuku 
ukukhombisa ukuthi isiqedile. Umshushisi wabatshela ukuba 
behle ebhokisini. Nempela benze njalo. Kwakhala ubuqhafaqhafa, 
kwakhanya ububanibani ngenkathi izintatheli zibathatha 
izithombe. Imantshi yakhumula izibuko emehlweni, yababuka 
benyobozela sebeyosithela ngejiko lendlu beqhutshwa yiphoyisa. 
Iveni lase libalindile phandle ukuze libathathe liyobathi qithi 
esitokisini. 

Ngaphandle kwenkantolo umnumzane uSigananda wabonga 
wanconcoza kummeli wakhe ngomsebenzi omkhulu kangaka 
awenzile. Baxhawulana, bafiselana impilo enhle nende, bahlukana. 
Yilowo nayilowo wangena indlela abeqhamuke ngayo. 

26 



Kwathi kusa ngakusasa udaba lwabe selugcwele 
amaphephandaba. 

IZIKHULU ECALENI LOKUHLAMBALAZA 

Kuqhume isililo enkantolo yemantshi eNtalibombo izolo 
ngenkathi inkosikazi kaMsomi yehluleka wukuzibamba. 
Umnumzane uNgqoshishilizi Mnkonkoshelo Msomi, oyisikhulu 
esiqavile endaweni, benomnumzane uNdabuzekwayo Mbhaxule 
Nxasane onguthisha eSidididi High School, balahlwe yicala 
lokuhlambalaza umnumzane uFelokwakhe Mpikayipheli 
Sigananda onguthishomkhulu waseSidididi High School. 
Kwenzeka lesi siga nje izikhulu lezi zathi uthishomkhulu washaya 
wabhubhisa ezimalini zesikole. 

Umnumzane uSigananda waphonseka kummeli wakhe ukuze 
umthetho uthathe indawo yawo. Icala langena ngenyanga edlulile 
laze laphela izolo. Inkantolo yehlulekile ukuthola ubufakazi 
obuphathekayo bokudliwa kwezimali zesikole. Inkosikazi 
kaMsomi, ebikhala ubuqanduqandu futhi izibhonqa phansi, 
ibibalisa ngokuthi ayazi ukuthi izodlani nabantwana bayo 
njengoba umyeni wayo eseboshiwe njena; kwamali yenhlawulo 
akwaziwa ukuthi izovela kuphi. 

Umnumzane mumbe, nokho ongathandanga ukuba igama 
lakhe lidalulwe ngenxa yokwesabela impilo yakhe, utshele 
izintatheli ukuthi umnumzane uMsomi angase alahlekelwe 
yisikhundla sakhe emphakathini. Uqhube wathi abantu abaningi 
abasagculisiwe neze neze yindlela uMsomi aziphethe ngayo. 

Abantu abaningi babengakholwa kahle ngababekuzwe ngalabo 

27 



ababebuya enkantolo. Baze bakholwa kahle ngoba sebezibonela 
ngawabo amehlo ephephandabeni. Abazwelana nomndeni 
wakwaMsomi bazifikela mathupha ekhaya ukuzobaduduza. Isimo 
basifica sisibi impela. Umama wekhaya wayekhungathekile, engazi 
ukuthi uzohlanganisa ini nani ukuze asizakale. Into eyayidingeka 
kakhulu nangokushesha kwakuyimali yokukhipha uMsomi 
esitokisini. 

Lathi ilanga lithi chaphasha ezintabeni, engakavuki nakuvuka 
nje uSigananda, khaliyane ucingo walucaphuna. 

“KukwaSigananda lapha ekhaya, ngingakusiza?” 

“Yebo thishomkhulu! Yimina uthisha uMpanza. Niyaphila 
kodwa?” 

“Hawu Thabekhulu! Kanti nguwena? Siyaphila! Singazi 
kinina?” 

“Siyaphila thishomkhulu. Awu, saze sabonga! Ngishaya nje 
ngithi angidlulise ukubonga kwethu.” 

“Nibongani Thabekhulu?” 

“Sibonga udumaduma lwengozi olugqeme ogama kalibizwa.” 

“Hhayi bo! Senizwe ngobani ekuseni kangaka? Bathi konje 
izindaba kazilali endleleni ngoba zesabani?” 

“Amazolo. Iphepha lanamuhla lihluba udlubu ekhasini. Udaba 
lwenu luvele ekhasini lokuqala.” Kumethuse lokho uSigananda, 
akhombise ukuthi iphepha ubengakaliboni. UMpanza wachaza-ke 
ukuthi iphepha likhuluma ngani. USigananda wathatha wathi: 

“Siyabonga nathi ukuthi sekuze kwenzeka lokho 
ababekufuna.” 

“Uthi babefuna ngale ndlela okwenzeke ngayo thishomkhulu?” 

28 



“Ngicabanga kanjalo. Angithi wumdlalo wabo lona 
ukukhiphana emaphepheni! Ongathandi ukuba kwenzeke 
kuwena, ungakwenzi komunye umuntu. Laba bantu 
babengimbele umgodi, bawumboza ngotshani ngoba befuna 
ukuba ngikhalakathele phakathi. Sengathi kodwa yibona manjena 
abatshiloza phakathi kulowo mgodi wabo. Ngiyathemba ukuthi 
bayawuzwa ukuthi ujule kangakanani.” 

“Abantu abanolwazi lwamakhathakhathana bazothi 
ububaphethe ngempinda laba bantu.” 

“Yebo! Bengibaphethe ngayo. Bengisebenzisa impinda 
yezimpinda, okuyizwi leNdodana yoMuntu.” 

“Awusho thishomkhulu, uMnyango wemfundo uzokwenza 
njani ngalo thisha?” 

“Kukhona uphenyo olwenziwayo njengamanjena. Uma 
etholakala ethinteka, isigwebo sakhe siyoqhubeka. Lokho kungase 
kuphethe ngokuba alahlekelwe wumsebenzi.” 

“Sengathi kungaba njalo impela umlahlekele umsebenzi. 
Impilo ingaba mnandi kabi uma eqhelile kithina. Akalungile loya 
thisha, uyinyoka eyingozi.” 

“Kuhle-ke uma nani nimbona. Ngibongile ukuba 
ungishayele.” Balubeka phansi bobabili ucingo. 

Ngemuva kwamasonto amabili umnumzane uMsomi 
eboshiwe, phumiyane yena ejele. Wafika kuhwalala kwakhe. 
Bajabula abomndeni. Umkakhe waphuthuma ngokuya 
ngasethunjini. Waqala ngetiye. 

“Eyi wasebenza MaGumede! Kunini umuntu akugcina 
ukudla!” esho ethwithwa. 

“Awu! Kanti akudliwa yini emajele? Angithi kuthiwa 
sekuyabuswa manjena!” 

29 



“Ayi, asiyeke MaGumede! Inhliziyo yami isuke..., hhayi.” 
Anikine ikhanda kuthi akakhale. 

“Yidla nokudla phela yise kaMthofi. Waphuza itiye lodwa 
njena!” 

“Ngisakwazi kona ukudla! Isisu sizomangala nje!” 

“Awu, kahle bo baba! Indoda ayibalisi kanjena.” 

“Usho ngoba bekungewena obukade ukulesiya simo.” 

“Kanti besinjani isimo yise kaMthofi?” 

“Yinhlalo leyayana? Besingosayidinsi endlini eyodwa.” 

“Lobu buningi beziboshwa abudalwa wukuthi amaphoyisa 
aseyavutha bhe manjena; izigilamkhuba azifaka phakathi?” 

“Ngicabanga kanjalo.” Akhe ukudla ngesipunu akufake 
emlonyeni, ahlafune. 

“Awusho yise kaMthofi, abazange baniqomise banenze 
omakoti?” 

“Hhayi cha! Angizange ngibe naleyo nhlanhla yebhadi.” 

“Wuthi kodwa yise kaMthofi bebengaboni la 
makhwembelezana emilenze ame sengathi yimiphini yegeja 
lezinkabi?” 

“O..., wena uyakujabulela lokhu kuqomana kweziboshwa 
emajele, hhi? Manje ufuna ngitshele wena ukuthi ngaqoma yini 
noma angiqomanga? Uzokwenzani?” esho kubonakala nje ukuthi 
usecasukile. 

“Yobe yise wabantwana! Bengingazi ukuthi sengikuciphize 
ikhona.” 

“Awusho, wayithathaphi imali engaka yokungikhipha ejele?” 

“Eyi, yise kaMthofi! Bengithi ngisazokulandisa.” Wathula 
kancane. 

“Qhubeka ngilalele.” 

30 



“Ngenza icala. Kwafika uMaMdlalose lapha, unina 
kaSomsipha, wangifica ngisangene ukusangana lokhu. 
Wangibonisa ukuthi lolu daba ludinga umndeni. Ngabe 
sengimthuma uMthofi kuyise omncane ukuba bathi gqi lapha 
benomkakhe uMaSabelo. Nebala bafika. Saludingida-ke udaba 
lokuboshwa kwakho nokungabi bikho kwemali. Isinqumo 
esaphumayo kwaba wukuthi kudayiswe imfuyo.” 

“Kudayiswe izinkomo zami?” 

“Yebo! Kwadayiswa iduna leli elimaqandakawayiba, inkabi lena 
emasavuthiwe kanye nenkomazi le emvubamabele.” 

“MaGumede! Yayingasekho enye indlela enaningayenza 
ngaphandle kokudayisa impahla yami ngingekho kodwa 
MaGumede?” 

“Yise kaMthofi, akekho umuntu onemali manje. Abantu 
abaningi abasebenzi. Kwangisinda ukushona komashonisa.” 

“Ngiyezwa. Kodwa izinkomo zami..!” esho ngokuthamba, 
kodwa okunokukhononda. 

“Uthisha lona ebeniboshwe naye bamenzenjani yena?” 

“Uphumile naye. Uke wadonsa kodwa.” 

“Naye ubenenkinga yemali enguthisha?” 

“Impela. Mlamu wakhe lowo owasizayo. Wavele washaya 

ephaketheni lakhe, wamkhipha; nokwenza usomabhizinisi 
wansondo!” 

“Kwamsiza-ke ukuba nomlamu onezimali.” 

“Eyi, uphume esengangothi lokuvungula! Ubungafunga ukuthi 
uphethwe yilesi sifo esingundabuzekwayo.” 

“Yehheni bo! Usifumbu ubona uqhaqhazela ntombi 
kaPhakathwayo! Ungakanani wena uma ungaka?” 

“Nginciphe kakhulu MaGumede?” 

31 



“Wukuncipha lokhu? Uphelile!” Babe sebezixoxela nezinye 
izindaba kwaze kwashaya isikhathi sokuya kolala. 

Kubo lobo busuku uthisha uNxasane wayebalisa ehlezi yedwa: 

“Konje ngizovuka kusasa ekuseni ngiye esikoleni? Hm…! 
Ngizothini uma bengibuza ukuthi bengikuphi? Nx anginandaba. 
Obuzayo uyoyithola into ayifunayo. Ngiyomfingqa ngimbeke 
kukwatathu. Sengathi indlela engcono wukuba ngifike 
ngingene ekilasini, ngidlinte nje ngidle iqhuzu. Abafundi bona 
ngizobakhohlisa ngithi ngiphethwe yizinyo, bazokhohliseka 
kalula. Eyi, awuthi ngilale.” Bathi lelele ubuthongo, zu… 

32 



ISAHLUKO SESITHATHU 


“Ngibonani ngamehlo ami? Ngiyaphupha ngilele yini? Ngoba 
nguthisha uNxasane nje lowayana ongena ekilasini! Angakwenza 
kanjani lokho? Amasonto amabili wonke engekho emsebenzini! 
Awuthi ngifune ingane iyongibizela yena,” kusho uthisha 
uMpanza ehlezi ehhovisi lakhe. Wasukuma, waphumela phandle. 
Kusenjalo kwaqhamuka omunye umfundi owayezidlulela nje 
eyothatha ushoki esitafulumu. Wammisa, wamthuma kuthisha 
uNxasane ukuba ake athi gqi kuyena ehhovisi. Kwathi nya nya, 
waqhamuka uthisha ehamba ngokuzihudula. 

Wangena-ke ehhovisi, wahlala phansi. Babingelelana ngaleyo 
ndlela engatheni nje. 

“Awusho, ngakubona sewugcwele ikilasi nje yini indaba?” 

“Bewufuna ukungibona ngigcweleni wena ngokwakho?” 

“Cha bengibuza nje ngoba bewungekho esikoleni zonke lezi 
zinsuku.” 

“Sewufuna ukungena ezindabeni zami manjena?” 

“Yimina phela okhona lapha.” 

“Ukhonela mina yini pho? Sengathi uzongicasula. Ungibizela 
ukuzohogela ngekhalakazi lakho ezindabeni zami?” 

“Ngikubizele la maforms ukuba uwagcwalise bese ungibuyisela 
wona.” Wawakhipha, wamnikeza wona. 

“Yile nto ongibizele yona?” esho ewakhomba ngempama 
yesandla. 

“Kunjengoba usho.” Wathi lacu uthisha uNxasane, wawathi 
hlwi amaforms maqede waphuma nawo. Wahamba ekhuluma 
yedwa ebheke esitafulumu. 

33 



“Uyaganga uMpanza. Ucabanga ukuthi mina ngingagcwalisa 
lo doti? Angiyona into yokudlala mina. Uma engangazi kahle, 
kodwa efuna ukungazi, uzongazi.” Kwathi angafika esitafulumu 
uthisha, wawajikijela phezu kwekhabethe amaforms. Amanye 
awela ngalena kwekhabethe, kodwa wangaba nandaba nje. 
Babuka abanye othisha, kodwa bangasho lutho. 

Zahamba izinsuku kodwa do ukubuyela emuva amaforms. 
Kwamthinta lokho uthisha uMpanza. Wathula ecabanga 
esehhovisi. 

“Kwaphela isikhathi eside kangaka engabuyi amaforms, 
kwenzakalani ngempela? Uthisha uNxasane ucabanga ukuthi 
uzohamba izinsuku eziningi kangaka, adlule lapho angawagcwalisi 
amaforms? Ngabe kusiniswa amahleza. Usefuna ukungonela 
labo thisha abulunge kangaka? Ngeke akubone lokho. Awuthi 
ngithumele uthisha uManqele aye kombiza.” Nempela kwaba 
njalo, wabuya naye. 

Ngenkathi engena ehhovisi uthisha uNxasane, 
wayengungununu nje kubonakala ukuthi akafuni ukungeneka. 

“Aphi amaforms engakunikeza wona?” 

“Amaforms okwenzani?” 

“Amaforms okwakufanele uwagcwalise bese uwabuyisela 
kimina!” 

“Uwenzeni wena?” 

“Ngiwadlulisele ehhovisi loMnyango wemfundo.” 

“O…, uyowathola ngaphansi komsila wembongolo.” 

“Uthi uyazizwa kahle ukuthi uthini, hhi?” 

“Umthetho wakho wena wangifunani? Ngiyabuza, 
wangifunani? Uyini lapha esikoleni? Unguthishomkhulu, noma 
ungumhloli, noma uyiphoyisa noma mhlawumbe uyimpimpi?” 

34 



“We thisha uNxasane! Uyangibona mina? Ngiyabuza, 
uyangibona?” 

“Ngikubona ukunuka yini?” 

“Ha ha ha! Ukusho kubani lokho? Ukusho kubani? Uyangazi 
mina, hhi uyangazi?” 

“Cha angikwazi, futhi angifuni nokukwazi hleze ungithelele 
ngobudomu.” 

“Hheyi, ukusho kubani lokho, hhi? Ukusho kubani?” 
waqaqa ifindo likathayi entanyeni uthisha uMpanza, wasukuma. 
Wasukuma nothisha uNxasane. Wathatha wathi: “Kwangathi 
uyafudumala nje! Uyobila nini-ke bese kwenzeka lokho?” Kuthe 
kusenjalo kwangena umemu Magwaza esehefuzela. 

“Thisha uMpanza, awunginikeze i-cane. Abafana babamba 
amantombazane ek’lasini. 

“Memu, awuhlale phansi! Sizobuye siyibone indaba yabafana 
leyo. Uzongisiza usale usuba ngufakazi wami manjena.” 

“A…, kanti! Usungiqoqela ofakazi manjena? Awuthi nami 
ngiyoqoqa abami.” Aphume maqede agaklaze isicabha uthisha 
uNxasane. 

Uthisha uMpanza wasala nomemu Magwaza ehhovisi. 

“Uyambona-ke memu ukuthi wedelela kanjani uthisha 

uNxasane?” 

“Eyi, uyeyisa lo muntu wesilisa! Akabazi abantu.” 

“Bewungazizwa izinto abezisho kimina! Sengathi ngizohluleka 

wukusebenza naye. Kuyacaca ukuthi yizinkunzi zimbili esibayeni.” 

“Bewucabanga ukwenza njani?” 

“Kuyacaca phela ukuthi enye kufanele idede. Ukuthi iyiphi 
ezoqheluka, sekuyocacisa abahloli. Angikwazi mina ukudlala lo 
mfana wakwaNxasane.” 

35 



“Mina angiboni ukuthi ngingakwazi ukuphatha abantu ngoba 
nginenhliziyo encane.” 

“Kwamina kuke kwathi angimkhombise ukuthi ngiyindoda, 
kodwa ngabuye ngazikhuza.” 

“Uzikhuzeleni kodwa? Awubheke, ngabe seyilungile le nto 
manjena.” 

“Ngiyekiswe wukucabanga umthetho wokuziphatha 
emsebenzini.” 

“Uthi akungcono ukuba ubize umhlangano ophuthumayo 
wothisha ukuze uzwe uvo lwabo ngalo thisha?” 

“E e..! Ngeke kusasiza ngalutho lokho. Kuzosuke kufike nabantu 
abachwensayo njengomisi Majozi, bese iyonakala yonke le nto. 
Indlela elula manjena wukuba ngimloge bese ngiyobikela abahloli.“ 

“Bewucabanga ukuhamba nini?” 

“Manjena. Okhiye ngizobashiya kuwena. Niyolekelelana 
nje nonke.” Basukuma, baphuma ehhovisi. Uthisha uMpanza 
wangena emotweni, yaduma, kwasuka amaphepha. 

Uthisha uMpanza wabafica abahloli bematasatasa, kodwa 
bamnikeza ithuba lokuba abeke inkinga yakhe. Badabuka kakhulu 
ukuzwa izindaba ezingemnandi phakathi kothisha besebenza 
ndawonye. Banxusa ukuba abuyele emuva esikoleni ukuze abuye 
ngomhlomunye esehamba naye uthisha uNxasane. Babhala 
incwadi abahloli ukuba idluliselwe kuyena uthisha uNxasane. 

Kwathi angathola incwadi uthisha uNxasane, waphonseka 
enyunyaneni yakhe. Walubika ukusuka nokuhlala udaba. 
Babonisana ngokuthi amalungu aqavile esigungu sabo yiwona 
ayohamba nothisha uNxasane ayolalela udaba lwakhe. Wonke 
umuntu walulangazelela lolo lusuku. 

36 



Lwafika-ke usuku olungaliyo. Kwathi kuvulwa emahhovisi 
abahloli, abafo laba base begcwele ebaleni. Umhloli wababingelela 
maqede wabakhombisa indawo lapho bezohlanganela khona. 
Nebala bangena. Umhloli wathatha wathi: 

“Ngaphambi kokuba siqale umhlangano wethu, ngithanda 
ukucacisa ukuthi bengibize uthisha uMpanza kanye nothisha 
uNxasane. Inhloso yalokho bekuwukuzoxazulula inkinga 
yokungaboni ngaso linye phakathi kwalabo thisha. Ngaleyo ndlela 
bengilindele ukuba sibe bathathu lapha ehhovisi. Kodwa manjena 
ngibona singaphezulu kwabantu abahlanu. Bangake bacacise laba 
abanye ukuthi bangobani, bahamba ngani?” 

“Lona ohlezi ngakumina nguJombendlini Mdakane. 
UnguSihlalo wenyunyana yethu i-O.K.U, okuyinhlangano 
yothisha eyaziwayo nedume kakhulu. Laba abanye ngabafowethu 
esinabo enhlanganweni yethu. Balapha-ke ukuzolalela ukuthi 
ngibizelweni lapha.” Kucacisa uthisha uNxasane. 

“Kuyangimangalisa lokhu okushoyo. Ukungezwani kwenu 
ninothisha uMpanza kudinga ukuba kuxazululwe yimina. 
Ngumsebenzi wami lowo ongazidingi izethameli,” kusho umhloli 
uHadebe. 

Wabheka ngakubona abafo laba, wathi: 

“Ngicela niphume. Ilungu lenu leli nizolilinda phandle.” 
Kwaba khona ubuhhomuhhomu bokukhononda, kodwa 
baphuma. Kwasala abantu abebebiziwe. 

“Thisha uMpanza, ungake uphinde futhi ulande ukuthi 
kwenzekeni, nini, kuphi? Chaza nje njengoba ungilandisile 

37 



kuthangi.” Ayilande-ke indaba uthisha uMpanza. Kwathi 
angaqeda, umhloli uHadebe wathatha wathi: 

“Kuyiqiniso lokho thisha uNxasane?” 

“Akulona iqiniso. Okokuqala ngithanda ukucacisa 
lokhu: Uma mina ngingekho esikoleni, ngisuke ngihambile 
ngisemhlanganweni ngokusemthethweni wenhlangano yethu. 
Izikhathi eziningi sihlangana ngenhloso yokufuna ikhambi 
lokuthi singalikhuthaza kanjani isiko lokufunda nokufundisa 
ezikoleni zethu. Othisha a…” 

“Nilikh…” 

“Kahle thisha uMpanza. Mdedele aqede. Uzolithola nawe 
ithuba. Qhubheka thisha uNxasane,” kungenelela umhloli 
uHadebe. 

“Bengithi-ke othisha abaningi abawenzi umsebenzi wabo 
ezikoleni. Into abayaziyo nje wukuhlala emitatsheni yolwazi 
ezikhungweni zemfundo ephakeme. Uma bezobhala izivivinyo 
zabo nje, ubabona kahle nezikhwanyana zabo sebethi tshivo tshivo 
singakaphumi isikole. Kwesinye isikhathi abalubhadi unyawo 
emsebenzini. Thina enyunyaneni yethu siyalwisana nalokho.” 

“Akulona iqiniso lelo mhloli. Unonqandela wazi 
ngokwelelesa.” Athi ukuthula kancane. Wabe esethi: “Ngicela 
ukubuza ukuthi isiko lokufunda nokufundisa, leli akhuluma 
ngalo uthisha uNxasane, balikhuthaza kanjani uma bengekho 
ezikoleni lapho lenzelwa khona?” 

“Ungathini kulokho thisha uNxasane?” 

“Uthisha uMpanza uzenza umuntu okhathazekile ngemfundo, 
kodwa asizwa lutho alushoyo ngezithandwa zakhe ezihlala 
zingekho esikoleni. Umisi Mjoka akaphuthi akaphuthi!” 

38 



“Sengathi lokhu kuqophisana kwenu ngeke kusifikise ndawo. 
Ngaphambi kokuba ngithathe isinqumo, uthisha uMpanza uthi 
wena awumazi nokuthi uyini esikoleni. Uma ekunikeza amaforms 
ukuba uwagcwalise, wena uyanqaba. Ngakube kunjalo?” 

“Mina nganqaba kufanele. Ngokwazi kwami, uthisha 
uMpanza uyafana nje nathi sonke thina bothisha. Lokhu 
ayesekufuna kimina, kwathanda ukungesinda. Angazi ukuthi 
wayekugunyazwe ngubani?” 

“Uthisha uMpanza wabekwa yithina ukuba abe yihlo loMnyango 
wemfundo esikoleni njengoba ningenaye uthishomkhulu.” 

“Mina ngathatha ngokuthi uyangichwensa, ngamchwensa-ke 
nami.” 

“Wena wenza iphutha-ke. Uthisha uMpanza nguyena 
oniphethe okwamanjena. Kufanele nimlalele kukho konke 
akushoyo.” Kwathuleka kancane. 

“Ngithule nje kangithule. Ngisacabanga le nto engiyizwayo 
ngezindlebe zami ukuthi ngiyizwa kahle yini,” kusho uthisha 
uNxasane. 

“Yini lena engiyishoyo ongayizwisisi kahle?” 

“Uma ngingathi ngikuzwe kahle, ngabe uqonde ukuthi ngizwe 
wena uthi uthisha uMpanza wabekwa yinina ukuba aphathe 

thina?” 

“Uzwe kahle impela.” 

“Ngakube iyona intando yeningi leyo ukuba kube yinina 

enizosiqokela umuntu ozosiphatha?” 

“Mhlawumbe kufanele ngichaze lokhu: Isikole senu sahanjelwa 
ngumphathi waso. Kwadingeka-ke ukuba sibeke omunye umuntu 
ngokushesha ozokuba yiso lethu esikoleni kuze kushaye leso 
sikhathi okuyokhethwa ngaso uthishom...” 

39 



“Yena kanye lowo-ke! Kwakufanele avotelwe, akhethwe 
yintando yeningi; hhayi kumane sibone ngesiphunzi nje sesime 
phuhle phambi kwethu.” 

“Sengathi kuzodingeka futhi ukuba ngichaze lokhu: 
Umnyango wemfundo ngeke uvumele isimo lapho isikole 
sizohlala ngaphandle komuntu oyihlo lawo. Ngeke sivumele 
ukuba izikole zethu zingabuseki. We cannot allow that kind of 
situation in our district. Never ever! Ngakho-ke akuyona into 
esingayibanga noma sibonisane ngayo leyo,” esho ngokufutheka 
ecasukile. 

“Uthisha uMpanza akawazi umsebenzi wokuphatha abantu. 
Bekufanele lolu daba alubizele umkhandlu owengamele isikole 
anduba alulethe lapha. Lokhu kukhombisa ngokusobala ukuthi 
akawazi nakancane umsebenzi wakhe.” 

“Nakuba kunjalo ngendlela obona ngayo wena, kodwa 
lokho akuchazi nakancane ukuthi bekuzonciphisa izinsuku 
owaziphuthayo esikoleni. Empeleni sihlangene lapha 
ngokuphutha kwakho amasonto amabili ungekho emsebenzini. 
Engithanda ukukwazi-ke wukuthi uyakuphika yini lokho?” 

“Angiphiki ukuthi ngangingekho, kodwa…” 

“Sewuqedile. Amaforms ayagcwaliswa-ke.” Washo maqede 
umhloli wathinta umabhalane ngocingo ukuba amlethele 
amaforms. Nempela kwaba njalo. 

“Nanka-ke amaforms thisha. Uzowagcwalisa bese ubhala 
incwadi eseceleni ezohambisana nawo, uchaze ukuthi wawukuphi 
amasonto amabili ungekho emsebenzini. Leyo ncwadi 
uyoyibuyisa kanye nawo amaforms. Ngithanda ukukwazisa 

40 



lokhu: Incazelo yakho iyona eyocacisa kahle ukuthi kufanele yini 
ukuba uziholele lezo zinsuku owawungekho ngazo emsebenzini. 
Ngiyathemba futhi ukuthi uyawazi umthetho othi: no work no 
pay. Amaforms ngiwadinga ebuyile lingakashoni ilanga lakusasa. 
seningahamba” Basukuma, babamba abebeze ngayo. 

Kwathi kusa ngakusasa kwabe sekugcwele amapheshana 
esakazeke igceke lonke esikoleni. Amanye ayenanyathiselwe 
esangweni nasezibondeni, kanti amanye ayeshuthekwe ngaphansi 
kwesicabha ehhovisi likathisha uMpanza. Othisha bawacosha la 
mapheshana, bawafunda. 

Asimfuni uthisha uMpanza! 

Phansi ngothisha uMpanza phansi! 

Phansi ngabahloli abachemile phansi! 

Phambili ngentando yeningi phambili! 

Sahamba isikhathi kodwa do isikole ukungena. Othisha 
babekhungathekile, bengazi okufanele bakwenze. Babamba 
umhlangano, babhunga ngalesi sehlo. Abafundi base begcwele 
egcekeni. Abanye babengazi nakwazi, bezishayela ozamthilili 
ngaphandle kwamagceke esikole. Kwaya ngokuya bathinteka nabo 
ukubona isikole singangeni ekubeni isikhathi kudala sishayile. 
Baqala ukubamba imihlanganywana yabo. Nabo bebhunga 
ngalesi simo esingesihle. Abazali abakhelene nesikole basola 
ukuthi kukhona okushaya amanzi esikoleni. Babebuka indlela 
abafundi abasebeqala ukuziphatha ngayo. Babekhuza iziqubulo 
zomzabalazo kanye nezinye ezinohlevane. Abanye abafundi base 
beqala ukuqoqa amatshe bewabeka izinqwatshana. 

Kwathi kungazelele muntu nje, thushu imoto yabahloli 
ilandelwa yiveni lamaphoyisa. Udaba base beluzwe 

41 



ngosibhincamakhasana. Isimo sabekeka njengesibi futhi esibucayi 
kakhulu. Basifica-ke isimo sinjalo. Bangena esitafulumu. Uthisha 
uMpanza wabemukela. Kwathi angaqeda, umhloli wathatha 
wathi: “Sizwile ngalesi simanga esisibona lapha emaphepheni. 
Bothisha, ngithanda ukudumala uma kusaqhubeka into enjena 
phakathi kwezikole zethu. Ngangithi sayithola into esasiyilwela 
kuleli zwe. Yini pho manje? 

Engithanda nikwazi yilokhu: Akekho noma munye umuntu 
onelungelo lokugxosha omunye emsebenzini. Nilapha nje nonke 
niqashwe nguMnyango wemfundo. Iwona onelungelo lokuqasha 
futhi onelungelo lokugxosha uma kunesidingo. Ngakho-ke 
uthisha uMpanza akayi ndawo. Labo ababhale la mapheshana 
kudingeka bazi ukuthi uMpanza waqashwa nguMnyango 
wemfundo, hhayi omunye umuntu. Angazi noma ukhona yini 
onombuzo kulokho?” Kwathi nya. 

Kuthe kusenjalo kwezwakala umsindo ongemuhle phandle. 
Bathi bayalalelisisa, bezwa amahubo ahambisana netoyitoyi 
buqamama. Abafundi baya ngokuya beshoshela kwakuyela 
ngasesitafulumu lapho babebambele khona umhlangano othisha. 

“Kwasuka lokho!” kusho umemu Magwaza. Kwathi godlo 
godlo amatafula, bathi pulukutshu pulukutshu ngamawindi. 

“Kahleni, kahleni! Musani ukubaleka!” kusho amaphoyisa 
evimba nangezandla. Ayesavimbani kodwa ngoba othisha base 
bephume bonke ngamawindi. 

Amaphoyisa azama ukusondela kubafundi, nabo futhi 
bazimisela ukuxoxisana namaphoyisa. Abahloli babe sebeqhweba 
othisha abase bemi buqamama begodle izikhwanyana zabo. 

42 



Beza ngomude umzimba lo. Iphoyisa labeka amazwi amnandi 
akhombisayo ukuthi wona amele ukuthula. Latshela abafundi 
ukuba behlise imimoya. Labe selidedela umhloli ukuba abeke 
amazwi. 

“Ngiyanibingelela bantabami!” Bavuma sengathi abathandi 
abafundi. 

“Siyadabuka bantabami ngalesi simo esisifica lapha esikoleni 
senu. Umnyango wemfundo ukhathazeka kakhulu uma 
abafundi bengekho emakilasini. Siyazi bantabami ukuthi 
kungukulahlekelwa kwenu lokhu. Ngizothatha leli thuba 
nginikeze omunye wabafundi ozokhuluma egameni lenu. 
Sondela-ke mfundi.” Nebala kwaba njalo. 

Umfundi wathatha wathi: “Sikhathele yilabo thisha! Uthisha 
uMpanza uneqeqebana lakhe ahlala ebamba nalo inguyazana 
yemihlangano. Ngokunjalo futhi nothisha uNxasane wenza 
into efanayo. Othisha abanaso isikhathi sokuba basifundise. 
Sigibela ngezimali zabazali bethu sifikele ukuzokhamisa lapha 
esikoleni. Ngakho-ke thina sithi sikhathele yibona. Sifuna kubuye 
uthishomkhulu wethu uSigananda, kungenjalo sizobatitinya labo 
thisha.” 

“Udaba lukathishomkhulu wenu siphezu kwalo. Sixoxe 
kabanzi ngalo, kodwa kusekhona izingqinamba.” 

“Uma engabuyi uthishomkhulu wethu, akuzoqhubeka 
lutho lapha esikoleni. Okubuhlungu wukuthi asazi ukuthi 
wagxoshelwani.” Wathula. 

Abahloli nawothisha bahlanganisa amakhanda. Bavumelana 
ngokuba kubizwe umhlangano ophuthumayo wabazali ukuze 
kubhungwe nabo ngodaba lukaSigananda. Umhloli wabe esethulisa 

43 



abafundi njengoba base beqalile ukubanga umsindo. Wathatha 
wathi: 

“Sibona kungcono ukuba sikumise ukufunda okwalezi 
zinsuku ezimbili kusukela kusasa ngoLwesine nangoLwesihlanu, 
nina nihlale emakhaya. Nibotshela abazali benu ukuba bafike 
emhlanganweni ophuthumayo ngesonto ekuseni ngehora 
lesishiyagalombili khona lapha esikoleni. Kuyobe kukhulunywa 
ngodaba olubalulekile lukathishomkhulu wenu uSigananda. 
Bayamenywa labo benu abamele abafundi ukuba babe khona 
nabo emhlanganweni.” Kwakhala ihlombe, kwachwaza igceke 
lonke ngenxa yenjabulo. Badedelwa-ke abafundi ukuba bagoduke. 
Othisha nabo balandela. Abahloli namaphoyisa babamba 
abebeqhamuke ngayo. 

44 



ISAHLUKO SESINE 

Lathi ligamanxa ihora lomkhothi, abazali base bephithizela 
emagcekeni esikole. Yilowo nayilowo mzali wayehlose ukuba 
asheshe afike ukuze ahlale phambili. USigananda yena wafika 
ngenkathi abantu sebethutheleka ehholo, naye wangena. 

USihlalo akabange esachitha isikhathi, wacela omunye umzali 
ukuba abakhuphulele eNkosini ngomkhuleko. Nempela kwaba 
njalo. Kwathi angaqeda, wahlala phansi. Kwabe sekusukuma 
uSihlalo, wathatha wathi: 

“Bazali, zikhulu ezihloniphekile zomthetho, bahloli, 
bothisha nani bafundi ngiyanibingelela. Sihlangene lapha 
esikoleni ngenkinga ebhekene nathi ngqo; inkinga yokungabi 
bikho komphathi waso. Le nkinga sesihlale nayo isikhathi 
eside ingaxazululeki. Seyihlale yaze yagxila, yaba nezimpande. 
Ngiyabonga kakhulu kumhloli nakothisha ngomqondo 
ophusile abawucabangile; umqondo wokuba sihlanganise 
amakhanda njengoba sihlangene nje lapha. Mangibonge futhi 
kuthishomkhulu wethu umnumzane uSigananda okade samgcina, 
okuthe uma simcela ukuba abe yingxenye yethu namhlanjena, 
wangasenzela phansi. Siyakubonga lokho thishomkhulu,” esho 
ebheke ngakuyena. USigananda wanqekuzisa ikhanda ukwenanela 
ukubonga kukaSihlalo. 

“Bazali, lo mhlangano ungophuthumayo. Sihlangene lapha 
bakwethu ukuzocebisana ngokuthi sizosenza kanjani isikole sethu 
sisimame futhi siphile. Sicela uvo lwenu bazali ukuthi kufanele 
senzenjani. Nansi inkundla ivulekile, hhayi ukukhulumela 
emasithe kumbe emakhoneni. Ngaphambi kokuba ngininikeze 
ithuba lokuba niphawule, ngithanda ukuthatha leli thuba 

45 



ngilinikeze umhloli wethu ukuba asike kwelijikayo. Baba 
Makhulukhulu!” Wahlala phansi uSihlalo. 

Kwasukuma umhloli uHadebe, wabingelela wonke umuntu 
okhona ngokwezigaba zabo. Kwathi angaqeda, wathatha wathi: 
“Mphathi wohlelo, ngiyabonga ukuba unginike leli thuba lokuba 
ngikhulume nabazali balapha eSidididi High School. Mhlawumbe 
kubalulekile ukuba ngiqale ngokunexwayisa bazali ukuthi uma 
ningasinakekeli isikole senu, sizulelwa ngamanqe. Isikole senu 
siphelile, singavalwa noma yinini. Awubheke nje isimo sezindlu 
zakhona! Ungafunga ukuthi yizindlu lezi ezasalayo kade kushiswa 
imizi kuliwa izimpi. Isikole esasisihle kanjeyayana sesaphenduka 
umhhume wabaphangi! Izindlu zangasese azibhekeki! Umuntu 
ubingelelwa yitshe lentaba eseza kude nje. Kwazona lezi zindlu 
zithe twa esikhotheni esesabekayo. 

Umuntu angazithola esengqafazwa yimamba nje. UMnyango 
wemfundo sewuncomile ukuba isikole senu sivalwe uma 
ingasekho eminye imizamo eningayenza. Ngicelile-ke mina 
ukuba banginikeze elinye ithutshana lokukhuluma nani. 
Bavumile, kodwa bathi banginikeza le nyanga kuphela. 
Kukinina-ke ukuzikhethela. Uma nifuna isikole senu sivalwe, 
kuzokwenzeka njengokwesifiso senu. Uma nifisa ukuba 
singavalwa, kuzokwenzeka kanjalo futhi. Bazali, akuzange 
kuzwakale naphakade ukuthi sikhona isikole esake saqhuba kahle 
ngaphandle komphathi waso. 

Ngisho izinkabi uma kulinywa kuba khona umkhuzeli wazo. 
Uma uzidedela zodwa, ziyaphuma emseleni. Uthishomkhulu 
walapha wahamba nininini, zaphonselwa. Akuzwakali ukuthi nina 
nithini njengomphakathi. Into esikhathazayo manjena yizinkinga 
eziqhamuka esikoleni senu ziluhlaza cwe. Uma ngithi ziluhlaza 

46 



cwe ngiqonde ukuthi kuyizinkinga obekufanele ngakube ziqale 
zadingidwa yinina ngaphambi kokuba zidluliselwe eMnyangweni 
wemfundo.” Wathula kancane. 

“NgoLwesithathu lona lolu olwedlulile, sathola umbiko 
wokuthi asiphuthume lapha eSidididi High School ngoba 
kukhona umonakalo owenzakalayo. Nempela ngasukumela 
phezulu. Ngathinta abomthetho ukuba bangiphelezele. Sasifica 
isimo sisibi kakhulu lapha esikoleni. Nokho ngazama ukuxoxisana 
nawothisha esitafulumu. Kuthe kusenjalo, izingane zenu zavuka 
umbhejazane phandle, zibanga umsindo. 

Asibange sisayiqeda ingxoxo yethu. Kwadingeka ukuba siyeke 
umhlangano, siphuthume kubafundi phandle. Saxoxisana-ke 
nabo, babeka izikhalo zabo. Abantwana benu bakhala ngokuthi 
bafuna kubuye uthishomkhulu uSigananda. Safakana imilomo 
nawothisha, sabona kufanele ukuba sibize nina njengabazali 
babantwana. Ngiyabonga.” Kwakhala ihlombe. Wahlala phansi 
umhloli. 

Kwasukuma uSihlalo, wathatha wathi: “Siyabonga kakhulu 
kumhloli wethu ngamazwi ahlakaniphe kangaka! Siyabonga 
Makhulukhulu! Bazali, nanso-ke inselelo. Kukinina-ke ukuthi 
nithanda isikole senu sivalwe noma nithanda sithuthuke. 
Sengizodedela ithuba lokuba niphawule. Uma nifuna ukubuza 
imibuzo, nikhululekile. Njengokwejwayelekile-ke bakwethu, 
umuntu uzozisho ukuthi ungubani, wakwabani, umele yiphi 
ingane, efunda liphi ibanga. Lokho kuzokwenza ukuba sisheshe 
sazane, futhi kwenze namaminithi omhlangano aqonde kahle. 
Ngiyabonga.” Wathula kancane esaqalaza ukuthi akekho yini 
owayesephakamisile. 

47 



Wambona, wathi: “Yebo mnumzane wami, akesizwe uvo 
lwakho.” Kwasukuma uGqobhitshe Ngongoma onguyise 
kaThwalitshe ofunda ibanga leshumi. Wathatha wathi: “Ngizwa 
kuthiwa othisha beza esikoleni mzukwane bekhumbulile, abanye 
beze benuka utshwala phu! Kwakusikole sini lesi?” Kwakhala 
ihlombe, wahlala phansi. 

Kwasukuma uSihlalo, wawubonga umbuzo kamnumzane 
uNgongoma. Waqhuba wathi: “Ngaphambi kokuba iphendulwe 
imibuzo yomhlonishwa, ngicela niqhubeke neminye imibuzo. 
Izophendulwa yonke ekugcineni. Besingathanda ukuzwa 
nangasohlangothini lawothisha nakubafundi.” Wathula kancane 
esaqalaza. Wambona ophakamisile, wamnikeza ithuba lokubuza. 
Wathi angaqeda, uSihlalo wathatha wathi: “Siyabonga kakhulu 
kumfundi ngokusivezela ukuthi kwenzakalani lapha esikoleni. 
Thina bazali sithi kuyafundwa nje kanti kusiniswa amahleza! 
Besingalindele ukuzwa izinto ezingamachilo anjena. Kungconoke 
kodwa ngoba nomhloli wemfundo ukhona phakathi kwethu, 
futhi uzizwele ngezakhe izindlebe. Angazi-ke baba Makhulukhulu 
ukuthi ungaphendula uthini ngalokhu okushiwo ngumfundi?” 

Wasukuma umhloli, wathatha wathi: 

• 
“Okokuqala nje yebo ngiyavuma ukuthi sesikhululekile kuleli 
zwe lakithi, kodwa asikhululekele ukwenza amanyala ezikoleni 
zethu. Ukuqomana kukathisha nengane yesikole, njengoba 
umfundi ebuza, akuvumelekile. Uthisha ungumzali esikoleni. 
Konje nabazali sebeyaya ocansini nezingane zabo muva nje? 
• 
Okwesibili uthisha akavumelekile ukuba athume ingane 
ngesikhathi sokufunda. Kuyadabukisa ukuzwa umfundi ethi 
yena wathunywa nguthisha edolobheni ukuba ayomkhokhela 
izikweletu zakhe ezitolo, wagcina elahlekelwe wusuku lonke 
engafundanga. Lokho akuvumelekile neze neze. 
48 



• 
Okwesithathu, angazi-ke ukuthi uthisha usuke eyaphi 
esikoleni uma engazimisele ukufundisa. Njengoba umfundi 
ethi babalanda begoyile esitafulumu nje, mina ngithi 
ababayeke bangabalandi. Okufanele kwenzeke wukuba 
bathathelwe izinyathelo ezifanele, bagxoshwe. UMnyango 
wemfundo ngeke ukwazi ukugcina abantu abangazimisele 
ukusebenza. Ziningi kabi izingane zabantu eziduve emakhaya 
nezitifiketi zazo zokufundisa, ziswele umsebenzi odlala olova. 
Akekho umuntu owayephoqiwe ukuba afundele ukufundisa. 
• 
Okwesine, indaba yabafana laba abashaya ithayi kumbe 
isidudla ngezimoto zokwebiwa emagcekeni esikole, idinga 
nina bazali. Hlanganani njengomphakathi, nithinte izakhiwo 
zonke ezikhona, niqede lobu bukhotheni obugcwanekayo 
ezikoleni zenu. Ngiyabonga.” Kwakhala ihlombe, wahlala 
phansi. 
Kwasukuma uSihlalo wabonga umhloli ngencazelo yakhe enhle 
kangaka! Wanikeza uthisha uMpanza ithuba lokuba aphefumule. 
Nebala wacela ukuba kubuyiswe uSigananda ngoba kunzima 
ukuphatha lesi sikole. Wahlala phansi. Kwasukuma uSihlalo, 
wathatha wathi: “Siyawabonga amazwi akho Thi. Siyabonga 
kakhulu. Bathi ingane engakhali ifela embelekweni. Dlaba 
omkhulu, nazi izingane zakho baba zikhala. Zesule izinyembezi. 
Wena owaphuma eNkandla!” Wahlala phansi uSihlalo. 

Kwasukuma uthishomkhulu uSigananda, wabingelela. Kwathi 
angaqeda, wathatha wathi: “Kona kuyadabukisa ukubona 
isikole sesikulesi simo esikusona njengamanjena. Umuntu 
uyazibuza ehlezi phansi ukuthi angaqala kuphi uma ethi 
uzama ukusilungisa. Bazali, ngashiya lapha ngimbelwe umgodi 
ukuba ngikhalakathele phakathi. Ngenhlanhla kaSomandla 
akwenzekanga. Ngenkathi ngisithela nje ngalena kwegquma, 

49 



nina nasala nawumboza ngotshani lowo mgodi ukuze bungabe 
busabonakala ubungozi bawo. Kuyadumaza bazali ukubona 
ukuthi nifuna ngibuye ngizothwabaza kuleyo ndawo! Uthi kodwa 
ni…” 

“Hlaziya thishomkhulu, kujiyile. Sengathi usicashela obala,” 
uSihlalo emhlala emadevini. 

“Ngahamba kulesi sikole ngenxa kaSomsipha Mathonsi. 
Ngeke-ke ngiyilande indaba ngoba niyayazi. Kuthe kusenjalo, 
nganukwa kwathiwa ngidle izimali zesikole. Ngeke futhi 
ngiyilande leyo ndaba ngoba niyayazi. Okubuhlungu-ke 
wukuthi anibonakali ukuthi nimiphi. Mina ngithola imikhonzo 
mihla namalanga engisongelayo ukuthi ngabophisa amalunga 
omphakathi. Engithanda nikwazi bazali yilokhu: Ngaphambi 
kokuba ngikhiphe isinqumo sokuthi ngiyabuyela yini noma 
angibuyeli kulesi sikole, ngithanda ningiphendule kulokhu: 

• 
Okokuqala, umnumzane uMsomi benoSomsipha 
ngizobenzenjani njengoba begcaluza ngonoqhakala 
emagcekeni esikole? 
• 
Okwesibili, ngizosebenza kanjani nothisha uNxasane 
njengoba eyinkunzi ngokwakhe esibayeni? 
• 
Okwesithathu, ngizobaholela ngani oMzwempi 
benoNtoyakhe njengoba izingane zenu zimi ngasenhla 
zingavumi ukuba kukhokhwe imali yesikole? 
• 
Okwesine, isikole senu sizolungiswa ngani, kanjani njengoba 
nina niyishaya emuva niyishaye phambili njena? Uma ningase 
ningiphendule ngendlela egculisayo kulokho, angingabazi 
ukuthi ngingasho khona manjena ukuthi ngizoqala kusasa 
eSidididi High School.” Wahlala phansi. 
50 



Kwasukuma uSihlalo, wathatha wathi: “Siyabonga Dlaba! 
Bazali, isezithebeni. Nithini?” Kuthi nya. USihlalo wathatha 
wathi: “Owami umbono uthi isikhathi asisekho, selithambeme. 
Ngakho-ke asibuye sihlanganeni ngesonto elizayo ukuzocubungula 
izikhalo zikathishomkhulu. Nibona kanjani nina?” Bavumelana, 
kwazise phela nomashayandawonye wawusubaphethe. USihlalo 
wacela ukuba umhlangano uvalwe. Nempela kwaba njalo, wavalwa 
ngendlela yakhona. Abazali bahlakazeka. 

Bahlangana-ke abazali ngosuku lwangesonto ababevumelene 
ngalo ukuzobhunga ngezikhalo zikathishomkhulu. Babonisana, 
bathatha isinqumo. 

Ngakusasa ngoMsombuluko uSihlalo wahambisa amaminithi 
omhlangano kubahloli. Wamfica uHadebe eyedwa ehhovisini 
lakhe. Babingelelana, baphilelana. 

“Nisihlasele ngani kodwa singakashaneli nakushanela nje 
lapha?” 

“Ngithe anginiphuthume ekuseni ningakeluki. Nathi 
besihlangene izolo. Sixoxe kabanzi ngodaba lukathishomkhulu, 
ikakhulukazi ngombono wakhe awubekile.“ 

“Ehhe!” 

“Njengamanjena ngikulethele amaminithi womhlangano 
ebesinawo izolo. Nanka-ke. Noma isandla singesihle kahle, kodwa 
kuyafundeka,” esho emnikeza. 

“Awuthi ngifake izibuko. Umuntu akasakwazi ukufunda lutho 
ngaphandle kwazo” Wathula kancane esafunda buthule. 

AMAMINITHI OMHLANGANO WABAZALI 

• 
UNgqoshishilizi benoSomsipha bayizakhamuzi endaweni 
yaseSidididi. Akekho othandile ukuphawula kabanzi ngabo. 
51 



• 
Ukungezwani phakathi kukathisha uNxasane 
nothishomkhulu wudaba oludinga abahloli. 
• 
UNtoyakhe benoMzwempi kufanele bayekiswe ukusebenza 
uma isimo sezimali singavumi. 
• 
Ukulungisa isikole kungumsebenzi kahulumeni. 
“Ngiyawezwa wona amaminithi, kodwa kukhona lapho 
ngisala khona. Iphuzu lokuqala lithi akekho umuntu othandile 
ukuphawula kabanzi ngoNgqoshishilizi benoSomsipha. 
Bekudalwa yini lokho?” 

“UNgqoshishilizi Msomi ungumuntu owesatshwayo 
endaweni. Uma uke wakhuluma kabi ngegama lakhe, umuzi 
wakho ubekeka engcupheni. Baningi abantu asebeshelwe yimizi 
yabo ngenxa kaMsomi. Ngaleyo ndlela akekho umuntu othanda 
ukuzifaka obishini ebhekile.” 

“Okusho ukuthi abazali abazange babe nendaba ngale nto 
eyenzekile kuthishomkhulu?” 

“Ngeke ngikubeke kanjalo mhloli. Wukuthi nje kona 
kuyasabeka ukuhamba phambili ezindabeni ezithinta uMsomi.” 

“Kuyangikhathaza-ke mina lokho. Siletha othisha bethu 
emphakathini ngethemba lokuthi sizobambisana nawo 
umphakathi. Uma-ke wehluleka ukubamba izidlamlilo zawo, 
kuzosisinda thina ukudayisa ngezimpilo zothisha bethu. Angazike 
ukuthi nizobathathaphi othisha abazonifundisela izingane 
zenu.” Athule kancane. 

“Iphuzu lesibili lilula kakhulu lona. Uthishomkhulu 
benothisha uNxasane bazobekezelelana nje, basebenze ndawonye. 

52 



Akekho ozohamba phakathi kwabo. Uthishomkhulu uyazi ukuthi 
kwenziwa njani uma uthisha engaziphethe kahle emsebenzini. 
Iphuzu lesithathu liqondile. Iphuzu lesine alicacile kahle. Baqonde 
ukuthini uma bethi ukulungiswa kwesikole kungumsebenzi 
kahulumeni?” 

“Siphikisane kakhulu kabi kulelo phuzu. Abanye bebethi 
uhulumeni uye athi izikole ngezakhe zonke. Pho kungani 
engazinakekeli ngokuzilungisa ngendlela efanayo? Sidazisane 
sadazisana sagcina singazwananga.” 

“Ngamafuphi nje abazali bafuna ukuba isikole silungiswe 
nguhulumeni?” 

“Yebo!” 

“Engikwaziyo kodwa wukuthi uhulumeni akekho esimweni 
esihle kwezomnotho okwamanjena. Mhlawumbe uyolunga 
esikhathini esingaziwayo. Uye ancome kodwa ukuba nabo abazali 
babambe iqhaza ezintweni zabo, bese yena elekelela ngokuholela 
othisha. Nokho-ke ngizowuthinta uMnyango wemfundo 
ngiwazise ngeziphakamiso nezincomo zabazali. Kuzofanela 
ngimbize uthishomkhulu uSigananda ukuze ngimazise ngalokhu. 
Awuthi ngimthinte ngocingo khona manjena.” Nebala kwaba 
njalo. Nakuba engamtholanga yena uqobo, kodwa umbiko 
wawushiya kumkakhe. 

Ngakusasa ekuseni uSigananda wavuka maqede waphikelela 
ehhovisi labahloli. Baficana. Ngemuva kokubingelelana, umhloli 
uHadebe wathatha wathi: 

“Uwuthole kahle umbiko wokuthi awuthi gqi lapha ehhovisi 
Dlaba?” 

“Ngiwuthole kahle kakhulu Makhulukhulu. Ngithe ngifika nje 

53 



izolo, umkami wayengiphuthuma ngawo.” 

“Ngithi angikubize ukuze sibonisane. Izolo bekufike uSihlalo 
womkhandlu owengamele isikole sakho ezonginikeza amaminithi 
omhlangano abebenawo nabazali kuthangi.” 

“Bathini abazali? Bayiphendule kahle imibuzo emayelana 
nezingqinamba eziyimbangela yokuba ngingakwazi ukubuyela 
esikoleni sabo?” 

“Awuzifundele ngokwakho amaminithi uzwe ukuthi bathini. 
Nanka-ke amaminithi,” esho emnikeza. Wawafunda. Kwathi 
angaqeda, wathatha wathi: 

“O...! Basenenkinga laba bazali. Ngangibatshelile phela 
ukuthi ukubuyela kwami kulesiya sikole kuyoncika ekutheni 
imibuzo engangibabuze yona bayiphendula ngendlela egculisayo 
yini. Kusobala-ke ukuthi uma besakhuluma kanjena, basasinisa 
amahleza.” 

“Sengathi le ndaba yenu isazoqhubeka nokungiphathisa 
ngekhanda.” 

“Impela. Uma bengahluzi kahle lapha emakhanda abo, 
sengathi sisazoyisana kude.” 

“UMnyango wemfundo awukhululekile neze neze ngalesi 
simo.” 

“Mina ngilindele uMnyango ukuthi ungilawula uthini, inqobo 
nje ungashongo ukuthi angiphindele eSidididi High School” 

“Sisazohlanganisa amakhanda nomhloli omkhulu uMsimango 
ukuze sibonisane ngale nkiyankiya. Ngiyathemba ukuthi 
siyophuma naso isixazululo.” 

54 



“Asethembe Bhungane. Okuhlula amadoda kuyabikwa.” 
Bavalelisana, bahlukana. 

Ngemuva kwamadina, ngalo usuku olufanayo, kwatheleka 
umnumzane uMsomi ehhovisi labahloli eNtalibombo. 
Kwakubonakala nje bo ukuthi ucikekile umuntu lo. Babingelela. 
Umnumzane uMsomi wajaha ukungena odabeni. 

“Kunenkinga laphayana esikoleni esisendaweni yami. 
Selokhu kwahamba uSigananda, isikole sisele sodwa. Bengithi 
angizokuzwa ukuthi leli hhovisi lihleleni ngalokho?” 

“Udaba lukamnumzane uSigananda lusezandleni zoMnyango 
wemfundo. Kukhona uphenyo olwenziwayo.” 

“Uphenyo lwani?” ebuza ngokucasuka. 

“UMnyango wemfundo ukhathazekile ngokugxoshwa kothisha 
ezikoleni. Yingakho-ke nje sewusungule ithimba lawo elizophenya 
ngembangela yalokho.” 

“Sengathi nithatha kancane. Kade ahamba lo muntu esikoleni!” 

“Izinto zomthetho zihamba eyazo indlela. Kuyenzeka ukuba 
zihambe unyawo lonwabu.” 

“Thina-ke ngeke silinde lokho kunwabuluka. Silinde 

umnyama ongenafu?” 

“Kuyabekezelwa lapha kwahulumeni Nomndayi.” 

“Kobekezela nina. Sihlanganile-ke thina njengomphakathi 

waseSidididi, sabonisana ukuthi kuhle sithole omunye 
uthishomkhulu.” 

“Hhayi bo! Nafika kuleso sinqumo?” 

“Ehhene! Umuntu esibone ukuthi angasiphathela kahle isikole 
sethu kube nguthisha uMkhonza.” 

“Muphi yena uMkhonza?” 

55 



“Nangu lona ophethe eMadlokovu High School ngalena 
esigodini saseMabheleni.” 

“Kahle-ke Phingoshe! Nginenkinga-ke manjena kulokho 
okushoyo. Isikole senu siphethwe wuSigananda. Uma senifuna 
uMkhonza, senidala enye inkinga phezu kwenye.” 

“Angasiphatha kanjani isikole sethu uSigananda ebe engekho 
kusona?” 

“Uma ngithatha uMkhonza ngimletha esikoleni senu, kuzosala 
kungekho muntu ophethe eMadlokovu High School. Yinkinga-ke 
leyo.” 

“Niyoqasha omunye uthishomkhulu.” 

“Akuhambi kanjalo mnumzane Msomi. UMnyango 

wemfundo uyayihlela into ozoyenza.” 

“Awuyihlele-ke phela nalena. Awuyihlele.” 

“Ngisazoxoxisana nomhloli omkhulu ngalolu daba, sibone 
ukuthi singaqhamuka naliphi ikhambi.” Wabonga uNomndayi. 
Wasukuma, waphuma. 

Ngemuva kokubonisana phakathi kwabahloli ngodaba 
lukaSigananda, baphuma naso isixazululo. Babiza uSigananda 
kanye noMkhonza ukuba bafike ehhovisi labo eNtalibombo. 
Nempela kwaba njalo. Umhloli uHadebe wabangenisa ehhovisi 
lakhe, wathatha wathi: 

“Mnumzane Mkhonza nawe mnumzane Sigananda, nibizwa 
yimina. Ngiyazi ukuthi nobabili nisenkingeni enjani. Izinkinga 
zenu ziyefana. Ngiyathemba ukuthi akekho phakathi kwenu 
osafuna ukuqhubeka nokusebenza endaweni lapho impilo yakho 
ingasaphephile khona. Nokho-ke kuzofanela nani niqonde 
ukuthi uMnyango wemfundo ngeke ukwazi ukunigcina 
uma ningasakhiqizi lutho. Ukuze-ke sigcine izikhundla zenu 

56 



ziphephile futhi zivikelekile, nizoshintshana ngezikole zenu. 
Wena mnumzane Mkhonza uzoya eSidididi High School, nawe 
ngokunjalo mnumzane Sigananda uzoya eMadlokovu High 
School. Lolu hlelo lungolwesikhashana nje, ngolwalo nyaka 
kuphela. Ngenzela ukuba nisize abafundi ngenkathi bebhala 
izivivinyo zabo ekupheleni konyaka. Kuyothi-ke ngonyaka ozayo, 
nibuye futhi nize lapha ehhovisi sizohlela kabusha. Ngiyathemba 
ukuthi kuyazwakala.” Bavuma kanyekanye. 

“Lindani-ke izincwadi engizonenzela zona.” Nempela balinda. 
Kwathi angaqeda ukuzibhala izincwadi umabhalane, wazinikeza 
umhloli ukuba azisayine bese ezidlulisela kubaninizo. Kwaba 
njalo. Bavalelisa, baphuma sebephikelele emakhaya. 

57 



ISAHLUKO SESIHLANU 

“Ngithi angizibongele kinina bafowethu ngemizamo 
yenu eniyenzile. Nisebenze kakhulu. Sekuze kwalunga. Eyi, 
bekungeyona inhlalo lena ebengiyihleli eMadlokovu High! Wake 
wasibona kuphi isikole esisaphethwe ngesidala kanjeyayana? 
Intuthuko ayibonwa, ayaziwa! Uma ngithi ngibadonsela kuyona, 
ngiyavinjwa. Kukhona ingoloyi yongqesta bakhona esadla 
ngoludala,” kusho uMkhonza emamatheka kancane. 

“Bayeke wena. Kuyokusa ngokunye uma sebebona uthuthukisa 
lesi sethu isikole,” kusho uthisha uNxasane. 

“Nathinta intuthuko, yilona phupho lami lelo kule ndawo 
engiyiphethe. Ngamtshela uMthiz’mane ukuthi asifunele indoda 
eqotho futhi eyethembekile ezosiphathela kahle isikole sethu, 
hhayi umhlola lona obukade ulapha odle izimali zethu wabaleka. 
Nakhu-ke uMthiz’mane esethola wena,” kusho umnumzane 
uMsomi. 

“Hhawu, sazana kudala nothisha uNxasane! Sasifunda 
ndawonye ekolishi, futhi sasibambisene kahle kakhulu naye 
ezintweni ezazithinta thina njengabafundi.” 

“Hhayi-ke ngiyathemba ukuthi lokho kubambisana kwenu 
nisazokuqhuba nalapha ukuze kuthuthuke isikole sethu.” Avume 
uMkhonza, uthisha uNxasane anqekuzise ikhanda ekhombisa 
ukuvumelana nenkulumo. 

“Okunye-ke engithanda ukukwazisa kona wubudlelwano 
obungebuhle phakathi kwami nothisha uSigananda.” 

“O.., anizwani?” 

“Nakancu! Nokho-ke ngeke ngikulandise yinke imidanti 

58 



ngoba kungashona ilanga, ngizokha phezulu nje. Ekuxabaneni 
kwethu nalo mfokazi, waphetha ngokuba angibophe.” 

“Hhayi bo! Wakubopha bophiyane?” 

“Bophiyane! Manje inhliziyo yami isalokhu inesilungulela 
ngaye.” Kwagxambukela uthisha uNxasane, wathatha wathi: 
“Kulula. Umfowethu uMkhonza, njengomuntu osephethe 
izintambo lapha, kuzofanela abhalele uthishomkhulu uSigananda 
incwadi amtshele ukuthi umkhandlu owengamele isikole ufuna 
ukuhlangana naye ehhovisi labahloli. Asize-ke aphathe wonke 
amabhuku ezimali zesikole kusukela mzukwane eqala ukuphatha 
kulesi sikole kuze kube yimanjena. Asho futhi ukuthi abazali 
bafuna ukwazi ukuthi yimalini esele ukuze kulungiswe isikole.” 

“Kuzosiza ngani lokho?” kubuza uMkhonza. Angenelele 
uMsomi: 

“Kuzosiza kakhulu! Nasekuqaleni ngalobheka ngendlela 
engingayiboni. Ngalahlwa yicala ngingazange ngiwabone 
amabhuku ezimali zesikole.” 

“Kunjalo kanti? Nc nc nc nc nc!” 

“Emhlanganweni kwavele kwathiwa nje yimali engaka 
eyangena, kwaphuma imali engaka. Akekho umuntu 
owayenemininingwane nobuqiniso balokho esasitshelwa kona. 
Yinto lena ababeyazi noSihlalo bobabili.” 

“Uma ukubhala kwami incwadi kuzokuba wusizo kanye 
nokuletha inqubekela phambili kulesi sikole, ngingowenu. 
Ngisebenziseni ngazo zonke izindlela.” 

“Nazo-ke mfan’omdala. Ngangazi abajita abanjalo.” 

“Ngiyathemba ukuthi kusasa izolala kuyena incwadi.” 
Umnumzane uMsomi wakuthakasela ukuthola uthishomkhulu 
okhuthele. 

59 



Kwaphela izinsuku ezintathu, umhloli uHadebe wazithela 
phezu kwencwadi isetafuleni lakhe ehhovisi. Wayithatha, 
wayifunda. 

Mhloli 

Ngithi angikwazise ngomhlola ongehlele emhlabeni! Uthisha 
uMkhonza ungibhalele incwadi enokuchwensa engingakaze 
ngikubone empilweni yami. Nansi ikhophi yaleyo ncwadi 
inanyathiselwe ngemuva. 

Sengimbhalelile uSihlalo wenyunyana yami. Ngimnikezile 
futhi nekhophi yaleyo ncwadi. Njengoba ngikubhalela nje, 
ngibonisene naye kulokho. 

Ngingajabula uma la manzi ezikhukhula enganqandeka 
engakagamanxi emadolweni, kungenjalo kuyofa gula linamasi. 
Ngeke ngivume ukudlala igamanxandukwana kwezokuphatha 
isikole. 

Ngiyabonga! 

Yimina ozithobayo 

F.M. Sigananda (uThishomkhulu) 
Aphefumule kakhulu umhloli uHadebe. 

“Ayisengangami phela manje. Kuzofanela ngimazise umhloli 
omkhulu uMsimango. Awuthi ngimphuthume angaze ahambe.” 
Nempela kwaba njalo. 

60 



Wangena ehhovisi lakhe. Babingelelana. UHadebe 
waphuthuma udaba. 

“Cha Thabizolo, ngithi angikuphuthume ngoba ngiyabona 
ukuthi isimo sithanda ukuya ngokuya siba sibi.” 

“Isimo sani Bhungane?” esho ngokwethuka. 

“Uthishomkhulu uMkhonza ubhalele uSigananda incwadi. 
Umfuna amabhuku ezimali zesikole saseSidididi.” 

“Uzowenzani?” 

“Uthi ngiyazi? Kuyacaca ukuthi usehlangene nabazali 
baseSidididi High School. Sebengamathe nolimi.” 

“Efika nje yena! Uxhumaphi ezindabeni zaseSidididi High 
School? Yimihlola lena!” 

“Bake bafika lapha behamba noMsomi.” 

“Babefunani?” 

“Bathi angibanikeze usuku esingahlangana ngalo nabo ukuze 
sixoxisane ngokuthile. Ngabanikeza usuku lwangoLwesihlanu; 
okuwusuku esiba ngalo lapha ehhovisi. Okumangalisayo manjena 
wukuthi akashongo kimina ukuthi kudingeka noSigananda.” 

“Bathi uSigananda uzoza azokwenzani?” 

“USigananda uthi bathi akafike ephethe wonke amabhuku 
ezimali zesikole kusukela mzukwana eqala ukuphatha eSidididi 

High School.” 

“Uzowenzani amabhuku yena?” 

“Uthi ngiyazi?” 

“Ngangithi umsangano wakhe walapheka waphela njena, kanti 
sewuqale phansi yini?” 

“Kusobala ukuthi sewuqala phansi. Ngizwile ngandlebenye 
ukuthi nomkakhe usebalekile. Kusobala ukuthi wehlulekile 
ukuhlala nohlanya.” 

61 



“Kwakubi-ke lokho.” Athi ukuthula kancane. 

“Manje ucabanga ukuthi uzomisa kanjani ngalolu daba?” 

“Ngicabanga ukuthi ngilindele lona oLwesihlanu. 
Sekuyobonakala-ke uma sebefika. 

“Sesiyozwa-ke ukuthi umfunelani uSigananda.” Bavalelisana, 
waphuma uHadebe. 

Zahamba izinsuku, lwafika usuku olungaliyo. UMkhonza 
wafika ekuseni ehhovisi labahloli, walinda. Kwathi ukuba 
sidlule isikhathi ayelindele ukuthi bazohlanga ngaso, waqala 
ukukhathazeka. 

“Kwaze kwashaya lesi sikhathi uSigananda engaqhamuki, kanti 
uphi?” 

“Nanikade nigcinene ngokuthini kanti?” kubuza umhloli 
uHadebe. 

“Ngangimtshelile encwadini ukuthi umhlangano uyoqala 
ngehora lesishiyagalolunye ekuseni. Angazi manjena ukuthi 
uselibele kuphi?” 

“Angikholwa wukuthi useza. Ihora leshumi lishaye lize 
ligamanxe? USigananda ngiyamazi, yindoda esigcinayo isikhathi.” 

“Awunayo inamba yakhe yocingo ukuze simshayele?” 

“Ucingo lwakhe ngagcina lungasebenzi.” 

“Kulungile, asakhe olunye usuku. Kuzofanela nawe mhloli 
umbhalele incwadi, umtshele ukuthi uyadingeka lapha.” 

“Mina akukho lutho engimdingela lona uSigananda. 
Kuzokuba ngumsebenzi nomthwalo wakho ukumfuna uze 

62 



umthole bese umbizela emhlanganweni. Mina nginganisiza 
ngokuba ngininikeze olunye usuku.” 

“Uyachwensa kodwa uSigananda. Uyeke ngamabomu ukuza 
lapha. Ngicela usiphe-ke olunye usuku.” 

“Singahlangana futhi ngoLwesihlanu oluzayo ngesikhathi 
esifanayo.” 

“Ngizozama ukuba ngimbone mina uSigananda. Ngifuna 
ukukhuluma naye umlomo nomlomo.” Bavalelisana, waphuma 
uMkhonza. 

Ngemuva kwamadina, wasala wafika uSigananda ehhovisi 
labahloli eNtalibombo. 

“Wasiza Dlaba wafika! Awufikanga ngani emhlanganweni?” 
esho sakuncokola umhloli uHadebe. 

“Emhlanganweni wani?” ebuza ngokucikeka uSigananda. 

“Emhlanganweni lapho bewubizwe khona wuntanga yenu. 
Ubekulindele kabi!” esho ehleka umhloli uHadebe. 

“Uyabheda lowo. Mina bengilindele ukuzwa nina ukuthi 
nithini. Njengoba ungibona ngifika lapha nje, ngithi angizokuzwa 
kahle ukuthi kwenzakalani eMnyangweni wemfundo.” 

“Ngani?” 

“Wukuthi angisaqondi kahle ukuthi bangaki abahloli, nokuthi 
sizolalela baphi?” 

“Abahloli kuseyibona bona labo enibaziyo abadala. Laba 
abazibekayo, ningabanaki.” 

“Asikwazi ukungabanaki ngoba phela bathola igunya lenu 
lokuba bashiye ukungcola kwabo phezu kwamakhanda ethu.” 

63 



“Sewukhuluma kanjani manjena Dlaba? Akufani nawe lokhu 
okushoyo. Uyazi angikwazi ukhuluma kanjena!” 

“Yisimo umuntu azithola ekusona.” 

“Lo muntu ukufuna ngempela. Ngikhuluma nawe nje uthe 
usaya kobikela inyunyana yakhe ngesenzo sakho.” 

“Sengathi usephuzile. Eyami inyunyana seyazi konke.” 

“Nenze kahle-ke ukuba udaba lwenu niludlulisele 
ezinyunyaneni zenu. Konje wena wukuyiphi inyunyana?” 

“NgikuT.S.U.” 

“”Kusho ukuthini lokho? 

“Awu mhloli! Awuyazi inyunyana enkulu nedume kangaka? 
Kusho ukuthi phela: Thina Simele Ubulungiswa.” 

“O…! Thina…Simele…Ubulungiswa. T.S.U. Konje 
uMkhonza yena ukuyiphi inyunyana?” 

“Uku-O.K.U.” 

“Kusho ukuthini-ke lokho?” 

“Kusho ukuthi: Ongekho Kithina Usenkingeni. Yinyunyana 
engcole kabi lena.” 

“Ingcole kanjani?” 

“Iyagwazisa. Njengoba izinyunyana zidingeka ukuba zibe 
khona uma kwenziwa ama-interviews, i-O.K.U isuke izomela 
othisha abasuke sebeyigwazele.” 

“Hhayi bo! Kunjalo kanti?” 

“Ehhene! Uthisha ongakaze asebenze nje, ukhokha R2500-00 
ukuthola ipost; nalowo osebenzayo kodwa ofuna ukushintsha isikole 
aye kofundisa kwesinye, ukhokha imali efanayo.” 

“Kahle bo! Uthini wena?” 

64 



“Nje! Ofuna ipost yeH.O.D ukhokha R5000-00; kuthi 
eye Deputy Principalship ibize R10 000-00 bese kuthi eye 
Principalship ibize R15 000-00.” 

“Amapost lawa kanti aseyadayisa?” 

“Ayadayisa Bhungane. Uthini-ke ngoba eyokuba ngumhloli 
ibiza R20 000-00; eyokuba ngumhloli omkhulu ibiza R30 000


00. Awuboni nje kusuka amadisputes angaka uma imemba yabo 
ingaphumelelanga ku-interview? Basuke sebekhokhelwe phela.” 
“Bayenza kanjani le nkohlakalo?” 
“Bayenza kalula. Baqala kuSihlalo wegoverning body bamuthi 
ngci ngemali, avaleke amehlo. Kuthi kuyiwa ku-interview nje, 
basuke sebemthwele ngeqoma lowo abamfunayo. Uma izinto 
ziba lukhuni, zingavumi ukulunga kahle, basetha omabhalane 
benu edistrict office, basethe nabaseregional office ukuba kudlalwe 
injeje. Amacandidates amaningi aqavile agcina eselahlekelwe 
ngamaphepha awo asemqoka kabi.” 

“Njengoba bebaningi kangaka abantu abasethwayo, imali 
igcina kungekabani?” 

“Bahlukaniselana ngayo bonke. Yingakho nje ipost igcina 
isibiza imali enkulu kangaka. Baningi abantu abahlomulayo.” 

“Kanti idepartment yayiyekisa thina ukuqasha nje, izozithela 
ekungcoleni okunjena?” 

“Kambe khona Bhungane ningaphika yini ukuthi nina 
nanigwazelwa ngohlangothi lonke lwesiklabhu, owesifazane adize 
ngocansi?” Wathuka sakuhwaqabala umhloli uHadebe. 

Kwathi kusenjalo kwakhala ucingo, walucaphuna. 
“NguHadebe ehhovisi loMnyango wemfundo eNtalibombo, 
hallo!” 

65 



“Hallo! Kuseyimina uMkhonza. USihlalo wenyunyana yami 
ufuna ukukhuluma nawe.” 

“Mayelana nodaba lwenu noSigananda?” 

“Yebo!” 


“Nangu naye uSigananda. Usale wafika emva kwakho.” 
“Uthi akafikanga ngani ngesikhathi ebesimlindele ngaso?” esho 


ngokufutheka. 

“Angazi-ke. Ungabuza kuyena.” 

“Awungixhume naye.” 

“Bamba-ke ngimnikeze.” USigananda waluthi yabu ucingo, 

waluthi khahla phansi ngesankahlu eluvala. 

“Wokunye-ke futhi lokhu Dlaba. Angikwazi lokhu 
osukwenza.” 

“Wukuthi mhloli anginaso isikhathi sokukhuluma 
nohlanya, hleze ngihlanye nami. Ngiyeke ngamabomu ukuza 
emhlanganweni ohlelwe wuhlanya. Manjena wena usuzama 
ukungihlanganisa nalo futhi?” 

“Cha phela bengithi nizozinquma amakhanda nje nizishiye 
ninontangayenu.” 

“Lo muntu unamacala amaningi kabi engafika ngawezwa 
eMadlokovu High.” Wahlahla amehlo umhloli uHadebe. 
USigananda waqhuba wathi: 

“Njengoba abafundi beyikhokha ebhange imali yesikole, 
kuthiwa mzukwana kuvulwa izikole, wanikeza abafundi i-account 
yakhe yasebhange wathi ngeyesikole. Baqala-ke abafundi 
ukuyifaka imali kwi-account yakhe. Mathishela lawo asizayo 
ngokubikela uSihlalo womkhandlu owengamele isikole ngalolu 

66 



daba. Nokho isimo sasheshe sanqandeka kungakabi kubi kakhulu. 
Kuthiwa abazali abathandanga ukumbopha, kodwa bathi 
bazozifikela mathupha kuyena. Nempela kwaba njalo. Wabaleka 
washiya isithunzi, weqa ucingo lwesikole. Abazibonela ngawabo 
bathi ngisho impunzi ayigijimi kanjeyayana!” 

“Wayengabaleki ngani ngemoto?” 

“Kuthiwa yayingasekho indlela yokuya emotweni. Abazali 
baqhamuka ngakuyona imoto. Wathi ethi nhla, wabathola 
beyiqulu lezinyosi. Wathi pulukutshu ngewindi, zaya. Izicathulo 
zasala ocingweni ngenkathi ethi tsholokodo ngalena kwalo. 

“Kanti ulokhu eshaya ama-sick leave nje, ubalekela lesi simoko 
sakhe eMadlokovu High?” 

“Izimoko zakhe ziningi eMadlokovu High School. Angithi 
uyakhumbula kubanjwa ama-results ka-grade 12 eminyakeni 
emibili edlulile?” Avume umhloli. 

“Kuthiwa nguyena uMkhonza owavula amaphepha, 
wawanikeza othisha ukuba bachazele abafundi singakashayi 
isikhathi sokubhala. Bakwenza-ke lokho othisha.” 

“Ekwenzelani lokho uthishomkhulu?” 

“Kuthiwa kwakukhona umfundi wentombazane ayehlekisana 
naye ku-grade 12. Manjena wayezamela yena ukuba aphase, futhi 
ezenza muhle nje kwabanye abafundi.” 

“Othisha babengazi yini ukuthi kuyicala elibomvu ukuvula 
amaphepha e-exam singakashayi isikhathi sokuba libhalwe lelo 
phepha?” 

“Nakuba othisha babazi, ngiyasola ukuthi babengafundisanga 
kahle. Sekuthi uma bebona izehla zehla, sebethi-ke abathathe 
amashansi.” 

67 



“Kwakufanele aboshwe uthishomkhulu. Yicala elibi kabi leli 
alenzayo.” 

“Akekho umzali owaba nesibindi sokulusukumela 
ngokulandela imigudu yomthetho lolu daba. Bagcina 
ngokuluxoxa emhlanganweni nje, kwaphela kanjalo.” 

“Wazenzela phansi izingane uthishomkhulu. Kulo nyaka 
kuzofanela nibagadisise abafundi bangakopelani. Ngisinyanya 
kabi isikole esibanjelwa ama-results ngenxa yokuthi abafundi 
babekopelana mzukwane bebhala.” 

“Yihlazo kona lokho. Kwehlisa isithunzi sesikole.” 

“Akugcini lapho, kwehlisa nesithunzi sethu njengabahloli. 
Wena ungathi ungumhloli wani uma izikole oziphethe zikopela?” 
Athi ukuthula kancane. 

“Ngiyathemba ukuthi seniwenzile amalungiselelo mayelana 
nokubhala kwabafundi nonyaka.” 

“Yebo! Asemi ngomumo. Sizobe sinomhlangano nabazali 
ngesonto lona leli. Kuyobe kukhulunywa ngakho njalo 
ukuziphatha kwabafundi uma sekubhalwa. Ngizwile futhi ukuthi 
naseSidididi High ukhona umhlangano onjalo.” 

“Nginifisela inhlanhla ekubhaleni kwabafundi.” 

“Siyabonga!” Bavalelisana, bahlukana. 

68 



ISAHLUKO SESITHUPHA 

Ngemuva komthandazo omfushane, uSihlalo wabingelela 
abazali, wabancoma ngokuphumelela kwabo ukufika 
emhlanganweni. Waqhuba wathi: 

“Lona ngumhlangano wokugcina wokuphela konyaka; 
umhlangano wokulungiselela unyaka ozayo. Ngiyathemba 
nizokhumbula ukuthi lolu hlobo lomhlangano sivame ukuba 
nalo njalo uma unyaka usuzophela. Namhlanjena-ke sihlangene 
ngaleyo nhloso. Ngaphambi kokuba siqhubeke, ngithanda ukuba 
sijeqeze emuva ukuze sibone okuhle nokubi okwenzekile. Okuhle 
kufanele sakhele phezu kwakho, sikukhuthaze. Kuthi okubi 
kusinikeze isifundo sokuthi kungaphinde kwenzeke. 

Mangiqale-ke ngokubika ukuthi lo nyaka siwuqale kanjani. 
Ngingasho ngingahlonizi ukuthi lo nyaka awuhambanga neze 
kahle. Isigigaba esikhulu kube wukuhamba kwekhanda lesikole. 
Ngiyathemba ukuthi nani bazali benizibonela ukuthi izinqola 
bezizinhlanhlathela nje esihluthu. Nokho-ke ngithanda ukubonga 
uthisha uMpanza okunguyena osiphathile isikole, saqhubeka 
nokusebenza nakuba bekunzima. Mangibonge futhi kothisha 
ngokuwa bevuka nothisha uMpanza. Bazamile impela. Nokhoke 
uNkulunkulu emuhle futhi enomusa, wabuye walenza olunye 
uhlelo. 

Ngiyathokoza kakhulu bazali ukwethula uthishomkhulu 
waseMadlokovu High School okhona phakathi kwethu 
umnumzane uMkhonza. Ubewusizo olukhulu kubantwana 
bethu njengoba bebesele dengwane nje. Wacelwa ngabahloli 
okwesikhashana ukuba azosiza izingane zenu ngenkathi zibhala 
ukuvivinywa kwazo kokuphela konyaka. Babhale kahle, 

69 



futhi nothishomkhulu ekhuthele ngendlela eyisimangaliso. 
Siyakubonga kakhulu mnumzane Mkhonza, ungadinwa 
nangomuso.” Wathula kancane esazesula ebusweni. Waqhuba 
wathi: “Ngizothatha leli thuba ngidedele oyedwa noma ababili 
abazophawula nganoma yini abangaphawula ngayo abayibonayo. 
Sengihlala phansi nje, ngizodedela wena mhlonishwa ngoba kade 
uphakamisile. Mhlonishwa!” 

Wasukuma-ke umhlonishwa lo, wathatha wathi: “Mina 
nginguNgqoshishilizi Msomi. Abanye bavele banqamulele nje 
bathi Shishilizi. Anginayo ingane efunda lapha, kodwa ngilethwe 
wuthando lwemfundo esikoleni sethu. Abaningi bayazi ukuthi isikole 
lesi sakhiwe endaweni ephethwe yimina. Kusukela unyaka uqaliwe, 
lesi sikole besinezinkinga ezidida ingqondo; izinkinga zokudliwa 
kwezimali zesikole. Ngazama-ke ukuwulandela umkhondo wezimali 
zesikole kwaze kwafika lapho kwachitheka khona gula linamasi. 
Mangisho ukuthi njengoba nazi, icala lathethwa ngamanga, lagcina 
lingilahlile. Nokho-ke angikakadeli, ngisalulandela.” Wathula 
kancane efuna ukubona ukuthi akekho yini owenanelayo. 

“Ngaphambi kokuba ngiqhubeke bazali, ngithanda ukulungisa 
iphutha enkulumweni kaSihlalo aqeda ukuyibeka njena. Yimina 
msalofu engangiye ehhovisi labahloli ukuyokhuluma nabo ngosizi 
olusikhungethe kulesi sikole. Abahloli basinikeza umnumzane 
uMkhonza ukuba azophatha lesi sikole. Ukuthi wayefike 
okwesikhashana nejngoba uSihlalo eshilo, thina siyakweshwama 
lokho. Ngiyathemba ukuthi niyazi bazali ukuthi lesi sikole 
sethu asinaye uthishomkhulu; owayekhona niyamazi ukuthi 
wahamba kanjani. Ngeke-ke ngigeqe amagula ngingemuki. Nina 
yamukelani umnumzane uMkhonza njengothishomkhulu wenu. 
Njengoba ngifika naye nje, ngizomethula kinina. Kunjalo nje 
akukho futhi okunye.” Wahlala phansi. 

70 



Kwasukuma uSihlalo, wathatha wathi: “Siyabonga 
kumnumzane uMsomi ngencazelo yakhe. Nokhoke 
sisazobonana nabahloli ukuze sibhunge ngalokho. 
Okwamanjena ngeke siphazamise uhlelo lomhlangano 
esiluhlelele inamhlanjena.” Athi ukuthula kancane, bese ethi: 
“Bazali, ngithanda ukuba sibheke izinkinga ezidale ukuba isikole 
sethu singabi nayo imali. Masigudluke emqondweni wokuthi 
izimali zesikole zadliwa. 

Emhlanganweni wokuqala konyaka, uthishomkhulu wachaza 
ukuthi izimali zasebenza kanjani. Engithanda sikwazi wukuthi 
kusukela manjena senza njani. Ingonyaka ozayo kufanele 
lihlelelwe kahle; sazi ukuthi umfundi ngamunye uyokhokha 
malini, akhokhe kanjani. Ongakhokhile yena uyokwenziwa njani. 
Yizo zonke izinto esizobonisana ngazo lezo. Kunemithetho-ke 
emisha esibhasobhile bakwethu ukuba singaphumi esipolweni. 
Akufanele bazali sizithole sesisephutheni ngenxa yokungayazi 
imithetho ebusayo ezweni sakhile. Sizocela uthisha uMpanza 
asifundele eminye yaleyo mithetho. Sifundele-ke thisha. 
Wasukuma. Wabingelela abazali, bavuma. Wayifunda-ke. Kwathi 
angaqeda, wahlala phansi. 

Kwasukuma uSihlalo wathatha wathi: “Sizoxoxa ngayo bazali 
ukuze singazitholi sesiphambana nehlombe. Ngizodedela ithuba 
lemibuzo. Ngenxa yokushaywa yisikhathi, ngizothanda ukuba 
siqhube ngale ndlela: nizobuza imibuzo yonke enifuna ukuyibuza, 
kuyothi-ke ekugcineni bese siyiphendula yonke. Seningabuza-ke.” 
Nempela kwaba njalo. 

Kwathi ingaphela imibuzo, uSihlalo wathatha wathi: 

“Angazi noma uzokwazi yini ukuyiphendula kahle yonke 
imibuzo thisha uMpanza.” 

71 



“Ngizocela ukuba sikhumbuzisane Sihlalo. Kodwa umbuzo 
wokuqala wona ngisawukhumbula kahle impela. Ubuza ukuthi 
kungumsebenzi kabani ukubona ukuthi: 

• 
Usibanibani uhola kakhulu, ngakho-ke uzoyikhokha yonke 
imali yesikole? 
• 
Usibanibani uhola kancane, ngakho-ke uzokhokha uhhafu? 
• 
Usibanibani uhola kancane kakhulu kuba akasebenzi noma 
akanamali, ngakho-ke akazokhokha sampela?” Waphefumula 
kakhulu uthisha uMpanza, wathi: 
“Isikole bazali ngesenu. Ngakho-ke umkhandlu osengamele 
uhlangene nothishomkhulu uzobonisana ukuthi uzowusebenza 
kanjani lo msebenzi. Nokho-ke mangisho ukuthi umkhandlu 
usazofundiswa izindlela ongazisebenzisa.” 

“Siyabonga thisha! Siyabonga Thabekhulu! Ake sithole 
impendulo yombuzo wesibili,” kusho uSihlalo. 

Uthisha uMpanza wacela uSihlalo ukuba amkhumbuze 
umbuzo. “Umbuzo bewuthi njengoba sekuthiwa izingane lezi 
azingashaywa, kodwa kusetshenziswe ezinye izindlela, yiziphi lezo 
zindlela? Ngubani owake wazisebenzisa zaphumelela?” 

“Okwamanjena kulukhuni ukusho indlela ngayinye 
ongayisebenzisa ngoba kwacala lelo umfundi alenzile alikho 
phambi kwethu. Ukube likhona, ngabe kulula ukusho. 
Okuncomekayo kodwa wukuba umfundi umnikeze umsebenzi 
othe xaxa kunowabanye bese umelusa. Kuyozwela kuyena 
abone ukuthi uyajeziswa. Umbuzo ohambisana nalona 
engiwuphendulayo ulula kakhulu wona. Sibonile kulezi ezinye 
izinhlanga, induku lapho ayisetshenziswa. Kuhamba kahle 

72 



kakhulu. Ngiyazi bakwethu ukuthi inkonyane isathuka isisinga 
lapha kithi, kodwa kuzobuye kujwayeleke.” Athule. 

USihlalo wathatha wathi: “Sale ususukuma memu, kade 
ulokhu ulobilobiza!” Nempela kwaba njalo. Wabingelela abazali 
umemu, bavuma. Wachaza ukuthi kwezinye izikole sebeqalile 
othisha ukusebenzisa ezinye zalezo zindlela okukhulunywa ngazo. 
Nokho-ke nazo lezo zindlela zinezinkinga zazo. Wenza isibonelo 
ngesikole saseMnguphane High lapho abafundi abephule 
umthetho wesikole besala khona basebenze ntambama ngemuva 
kokuphuma kwesikole. 

Othisha bayashintshana ngokugada lezo zaphulamthetho. 
Ngelinye ilanga kwasala umisi Mathabela ukuba agade umfana 
owayenikwe isijeziso sokumba umgodi wezibi. Lo mfana 
wayekade ebanjwe ebhema igudu emagcekeni esikole. Ekusaleni 
kwabo-ke nomisi esikoleni ntambama, hm…hhayi! Banumzane 
labo abasizayo ngoba bezwa umisi ekhala uqanduqandu, ecela 
ukwelekelelwa. Kwaba lukhuni satshe ukungena ngaphakathi. 
Umfana wayesewakhiye wonke amasango esikole, sebehlezi 
nomisi ngaphakathi. Nokho-ke amadoda ajomba ucingo maqede 
amxhakathisa umfana owayesejuluke esemanzi te! Kwabizwa 
amaphoyisa, waboshwa. 

Abahloli babikelwa. Bazwelana kakhulu nomndeni kamisi. 
Kodwa bona basola isikole ngobudedengu baso ekuhleleni 
umsebenzi waso. Bathi selokhu kwathi nhlo impuku ayiboshwa 
nezintanga. Bathi kwakufanele isikole siyibone ingozi 
eyayinokwenzeka. 

USihlalo wabe esecela uthisha uMpanza ukuba aphendule 
umbuzo wesithathu. Wamkhumbuza ukuthi umbuzo ubuza 

73 



ukuthi kungumsebenzi kabani ukuphuthumisa umfundi 
wentombazane esibhedlela uma eficwa yisikhathi sokuteta 
esemagcekeni esikole njengoba izikole zingenawo ama-ambulense 
njena? 

Engakaphenduli uthisha uMpanza, kwasukuma umemu 
Magwaza wachaza ukuthi kwenzekile futhi eMnguphane High 
School ukuba umfundi ahlale esikoleni esezithwele kakhulu. 
Lowo mfundi wacishe wafela esikoleni kungasabeletheki. 
Uthishomkhulu wahlupheka kabi. Kwala noma ethi uncenga 
omemu ukuba balekelele, banqaba ukunqaba lokhu. Omemu 
babeka ukuthi ukukhulelwa akuyona ingozi, kodwa ngamabomu 
nje. Bathi futhi bona bafundela ukufundisa, hhayi ukubelethisa. 

Ecelwa uthisha uMpanza ukuba aphawule ngalesi sigameko 
saseMnguphane, wathatha wathi: “Iyadabukisa kakhulu indaba 
yaseMnguphane High School. Nokho-ke kwaba nobudedengu 
obuncane ngasohlangothini lwesikole.” Bahhomuzela abazali 
bekhombisa ukunganeliseki. Uthisha uMpanza waqhuba wathi: 

“Uthishomkhulu kwakufanele abize umzali womfundi, bahlale 
naye phansi baxoxisane ngesimo somntwana. Ngiyathemba 
ukuthi othisha babembona umfundi eshintsha isimo sempilo 
yakhe. Kwakufanele baxoxe ngaleso simo ngenkathi isisu 
somfundi sisafutheka siba liqhushela. Kungumsebenzi wabo 
othisha ukuxoxisana nabazali ngempilo yezingane zabo. Phela 
ukuxhumana phakathi kukathisha, umzali kanye nomfundi yikho 
kanye-ke lokho. Ngiyabonga.” Wahlala phansi. 

USihlalo wacela uthisha uMpanza ukuba aphendule umbuzo 
womzali othi: “Uma sivumela abafundi baqhubeke nokufunda 
beqhunsule izisu, sifundo sini esizotholwa yilabo bafundi 

74 



abasaziphethe kahle? Owami umbono uthi abafundi abakhulelwe 
besafunda mabangavunyelwa ukuba baqhubeke nokufunda. 
Mabahlale emakhaya unyaka nohhafu kumbe iminyaka emibili 
bekhulisa abantwana babo. Lokho mabakuzwe njengendlela 
yokubajezisa ngesenzo sabo sokuphanga umdaka linganile. 
Kufanele bakhelwe izikole zabo, zibizwe ngokuthi: Khuleliwe 
School, Qhashamlenze School, Fintili School. Umfundi oseke 
wathola umntwana, ahambe ayofunda kulezo zikole.” 

Athule kancane, bese ethi: 

“Ungathini-ke kulowo mbono womzali Thabekhulu?” 

Uthisha uMpanza wasukuma ngokushesha wathatha wathi: 
“Kunengozi enkulu lapho. Uhulumeni wakubeka kwacaca 
kumthetho sisekelo ukuthi uyalwisana nokucwasana kwabantu 
ngenxa yesici umuntu anaso. Lokho okushiwo ngumzali 
kungukubandlulula umfundi ngoba nje ezithola esezimuke 
ngesisu. Ngithanda ukuneluleka bazali ukuthi ninelungelo 
lokushaya imithetho ezikoleni zenu, kodwa kufanele niqikelele 
ukuthi leyo mithetho ayiphikisani nemithetho kahulumeni 
wesifunda kanye nekazwelonke. Uma kushayisana, khohlwani.” 

USihlalo wabe esecela uthisha uMpanza ukuba aphendule 
umbuzo wokugcina. Wamkhumbuza-ke umbuzo: “Umzali 
ubuza ukuthi njengoba uhulumeni eseshaye umthetho wokuthi 
amantombazane akhulelwe awakhiphe izisu, kuzokwenziwa 
njani? Uthi othisha bayakhala ezikoleni bathi amathoyilethe 
asephenduke amathuna. Ungamphendula uthini lowo mzali 
Thabekhulu?” 

“Kubukeka sengathi izingane zenu zimsulwa, zilungile, 

75 



ziyalalela bese zenza lokho ezikutshelwayo. Nakhu ngizwa umzali 
ethi uthi uhulumeni azikhiphe izisu, nangempela ziyazikhipha. 
Uhulumeni akazange asukele ngane yamuntu athi ayikhiphe isisu. 
Wathi uma umniniso ethanda ukusikhipha futhi kunesizathu 
esibalulekile nesisemqoka, isisu singahushulwa. 

Izingane zenu bazali bezivele zizikhipha izisu; zizikhipha 
ngendlela engahlelekile nenobunuku. Lokho bekuphetha ngokuba 
kufe umbungu kanye nonina. Uhulumeni uzama ukuqeda lokho 
kungcola obekwenziwa yizingane zenu ebumnyameni, usefuna 
zikwenze ekukhanyeni ngendlela ehlelekile nephephile ngaphansi 
kweso longoti. Khumbulani futhi bazali ukuthi yiNkosi 
yamakhosi eyashaya umthetho kuqala wokuthi ungaphingi 
(Ufuduko 20:14), okungukuthi ungayi ocansini nomuntu 
ongashadile naye. 

Izingane zenu bazali aziwulalelanga lowo mthetho; ucansi 
lwaba yinsakavukela umchilo wesidwaba. Kuthi uma sezibanjwe 
kweziwudlayo, sekuyima nikhononda ngohulumeni ozifikele 
zolo lokhu. Benithuleleni sonke lesi sikhathi izingane zenu zidlala 
ngomlilo? Qhaza lini enilibambile ukweluleka nokwexwayisa 
izingane zenu ngobungozi bokuya ocansini zingashadile? 
Aniboni ukuthi la mathuna ashiwo wothisha ezikoleni adalwa 
yinina bazali? Iseluleko sami sithi: “Yilowo nayilowo mzali 
akatshele ingane yakhe ukuba ihlukane nocansi. Ucansi akulona 
olwezingane, olwabantu abashadile; abantu abayiqondayo inhloso 
nomsebenzi wocansi.” Kuthule kuthi cwaka. Wahlala phansi. 

Kwasukuma uSihlalo, wathatha wathi: “Yindlu yakwethu 
ehloniphekile, njengoSihlalo walo mhlangano, sengicela 
ukuwuvala, lishonile ilanga. Kodwa ngaphambi kokuba ngenze 
njalo, ngicela ukuthi yilowo nayilowo mzali afike ehamba 

76 



nengane yakhe esikoleni mzukwane kuvulwa isikole ngonyaka 
ozayo. Kuyobe kugcwaliswa imininingwane ethile ephathelene 
nokuzibophezela komzali nomfundi ngemithetho yesikole.” 
Bakhombisa ukuthi bayezwa abazali. USihlalo wabacela ukuba 
basukume. Nempela benza njalo. Bavala ngomthandazo. 
Bahlukana. 

Endleleni sebegoduka omnumzane uMsomi benoMkhonza, 
babehamba bezixoxela nje. 

“Sewusithathile mfan’omdala. Ungizwile ngikwethula ukuthi 
ngikubeke kahle kanjani?” 

“Cha ungibekile mfana.” 

“Bewungasaphawuli ngani emhlanganweni?” 

“Phela bewungabiziwe yimina lo mhlangano. Ukube ngike 
ngaphawula, bengizoyona yonke le nto.” 

“Usho kambe?” 

“Nje! Uyowubona kahle umhlangano oyobizwa yimina! Uyobe 
uhlelekile, hhayi le nto kaMpanza. Awungitshele nje, bayobe 

beyaphi abazali esikoleni mzukwana kuvulwa izikole?” 

“Bayobe beyogcwalisa amafomu.” 

“Bebenganikezwa ngani amafomu bawagcwalise besemakhaya, 

bese abafundi bewabuyisa mzukwane kuvulwa izikole?” 

“Uthi ngiyazi kinina zifundiswa?” 

“Kuyasho ukuthi umfana lona usabokozela ukhakhayi, 

akakavuthwa kahle kwezokuphatha.” 

Bahamba bezixoxela baze bafika enhlukanondlela. Bama, 
bafiselana ukuqala okuhle esikoleni ngonyaka ozayo. Bahlukana. 

77 



ISAHLUKO SESIKHOMBISA 


“Ngiyanibingelela nonke mathishela onyakeni omusha!” kusho 
uthisha uMkhonza ngomoya omuhle okhululekile. Bavume 
othisha. 

“Ngaphambi kokuba siqale umhlangano wethu, ake sivule 
amawindi. Safa yisikutu!” Nebala bawavula. 

“Awuzwa-ke, kwangcono. Kade avaleka! Kwashaya umoya 
omnandi!” Athi ukuthula kancane esahlela amabhuku akhe phezu 
kwetafula. 

“Mathishela, selokhu sagcinana ngonyaka odlulile. 
Ngiyathemba ukuthi nawudla kahle ukhisimuzi; nangena kahle 
futhi onyakeni omusha. Nibukeka niphila saka! Umdlandla 
nomfutho wokusebenza awubuzwa nakubuzwa, ubhalwe 
ebusweni.” Ahleke. “Ngiyanemukela-ke nonke mathishela 
onyakeni omusha. Kulabo abangangazi, abafika kulo nyaka, mina 
nginguZazi. Uma seliphelele nginguZazizonke Mkhonza. Ekhaya 
kuseMdakamfene, kodwa sesihlala lapha eThekwini eLalucia. 
Benginguthishomkhulu waseMadlokovu High School. 

Ngenxa yezinguquko ezikhona eMnyangweni wemfundo, 
sengishintshelwe lapha. Nginguthishomkhulu othandayo 
ukusebenza nabantu abawuthandayo umsebenzi. Ngikhululekile. 
Ihhovisi lami lihlala njalo livuliwe. Uma unenkinga, yiza 
kimina ubeke inkinga yakho. Ngingumuntu nami, siyoxoxa. 
Ngiyokweluleka lapho ngingakweluleka khona. Ngiyethembake 
ukuthi sizolokhu sifundana kancane kancane ngokuhamba 
kwesikhathi. Ngingakaqhubeki nje kakhulu, ngizocela uthisha 

78 



uMpanza ethule bonke othisha besikole. Kungaba kuhle uma 
engase asho nezifundo uthisha abezifundisa.” Nebala kwaba njalo. 

Kwathi angaqeda ukwethula othisha uMpanza, uMkhonza 
wathatha wathi: “Ngiyabonga kakhulu thisha uMpanza 
ngokwethula istaff. Lapha-ke sihlangene ngomsebenzi bakwethu, 
akukho futhi okunye. Sihlangene ngengane qhwaba. Ngaphandle 
kwayo, thina asinawo umsebenzi. Ngizocela ukuba sisebenze 
ngokubambisana nangokuzinikela ukuze kusizakale ingane. 
Ezifundweni ebenizenza, angizoshintsha lutho. Yilowo nayilowo 
thisha uzofundisa izifundo zakhe abezifundisa ngonyaka odlulile. 
Lokho nje obukwenza usazoqhubeka nakho. Angithi niyaqonda 
mathishela?” Bavumele phansi othisha. 

“Namhlanjena besingalindele bazali. Wusuku lwethu lolu 
lokuba kuhlangane thina kuphela; sihlanganele ukuzohlela kahle 
umsebenzi wethu wonyaka. Ngibona sekufika umthonseyana 
wabazali lapha phandle. Angazi noma babengekho yini 
emhlanganweni wabazali nyakenye? Kuzofanela ukuba ngibatshele 
bahambe, babuye kusasa. Savumelana kanjalo emhlanganweni 
wabazali. Silindele izinkumbi kusasa. Awuthi-ke ngibatshele.” 
Wavula umnyango uMkhonza, waphuma. 

Kwathi angaqeda ukuxoxisana nabazali phandle, wabuyela 
ehhovisi futhi. 

“Sengibatshelile. Cha bezwile. Ngibonile ukuthi yila bazali 
ababengekho emhlanganweni ngonyaka odlulile. Ngicabanga 
ukuthi singama lapho okwanamhlanjena. Ngisaphuthuma 
emhlanganweni edolobheni. Ngizocela nisale nenze iComposite 
Time Table. Uthisha uNxasane ngizohamba naye.” Basukuma. 
Kwathi sebeyophuma ngomnyango, uMkhonza wathatha wathi: 

79 



“Sesiyobonana kusasa-ke mathishela. Nivuke impela ukuze 
bayafika nje abazali sesingangabo.” Bavumele phansi othisha. 
Baphuma-ke othisha uNxasane benoMkhonza. Bangena 
emotweni phandle. Yaduma, zaya. 

“Umbheke uthisha uMpanza, akalungile. Bekungamathe 
nolimi benothishomkhulu uSigananda,” kusho uthisha uNxasane. 

“Usho njalo?” esho ngokwethuka uMkhonza. 

“Ngeke uhlale kahle uma kusekhona yena kulesi sikole. Bathi 
futhi nembokodo uyayazi, uyaqotha ngempela.” 

“Asazi-ke. Engikwaziyo kodwa wukuthi izibiba ziyeqana.” 

“Kungcono-ke kanti uma indoda izethembile. Bengithi 
uyavathazela nje.” 

“Ungavathazela kanjani uyindoda?” 

“Okunye-ke kufanele uqaphele lolu gonothi olungumisi 
Mjoka, akalungile naye.” 

“Hhayi bo! Uyazi akufani naye umisi Mjoka!” 

“Ubeyincethencethe enkulu kathishomkhulu. Uqaphele 
impela uma ukhuluma naye.” 

“Wasiza wangithayimisa. Ngiyabonga kakhulu! Unjani umemu 
Magwaza? Ngimbona sengathi uyathanda ukukhuluma.” 

“Muyeke lowo, wande ngomlomo okwesiqabetho. Akayona 
ingozi kakhulu njengomisi Mjoka benothisha uMpanza. Uma 
ugade labo bobabili, kuyobe uqedile.” 

“Ngiyezwa mfo. Ngiyabonga kakhulu!” Bahamba njalo baze 
bafika edolobheni lapho babephikelele khona. 

“Uzwile-ke ukuthi bagwavume kanjani othisha ngenkathi 
esephumile lo Mkhonza wenu?” kusho umemu Magwaza. 

80 



“Bayahlupha kodwa othisha. Ilula kabi le nto okuthiwa asisale 
siyenze,” sekuphendula uthisha uMpanza. 

“Sengathi wena awusizwanga isikhalo sothisha.” 

“Bathini kanti?” 

“Babuza ukuthi uqhamukaphi lo mfokazi oseshaya imithetho 
esikoleni sethu, futhi uqashwe ngubani?” 

“Uthisha uMkhonza uqashwe nguMnyango wemfundo. 
Ukusuka kwakhe eMadlokovu High School eza lapha, kwaba 
yisicelo sikababa uMsomi.” 

“Yikhona kanye lokho-ke okuthukuthelisa othisha. Othisha 
bathi asiyeni kubahloli kusasa ngalolu daba.” 

“Memu, kuthanda ukungisinda mina lokho.” 

“Yini esindayo lapho?” 

“Ngenkathi kuhamba uthishomkhulu uSigananda lapha, 
kukhona ababesolela kimina ukuthi ngangihamba ngemuva 
ngimudla izithende. Angifuni zibuye ziphinde zibe khona izinsolo 
ezinjalo.” 

“Siyamazi thina umuntu owabopha itulo lokuba kugxoshwe 
uthishomkhulu.” 

“Pho memu nathulelani ngibhecwa ngobubende inyama 
ngingayidlanga?” 

“Kulukhuni ukuvika isagila uma sisajikijelwe emoyeni, 
ungakazi ukuthi siyowela kuphi.” 

“Uqonde ukuthini ngalokho?” 

“Ngiqonde ukuthi sasilindele isikhathi esifuze lesi-ke lapho 
izinto zizenza khona. Amanzi akakwazi ukuhlangana namafutha. 
Sesizowabeka njengoba enjalo-ke amaqiniso.” 

81 



“Bekani-ke amaqiniso nikhohlwe yindaba yokuya kubahloli.” 

“Angiboni kodwa ukuthi othisha basazohlehlela emuva. 
Bebecikeke kabi!” 

“Kuyoba kuhle-ke memu uma ukugiya kwenu kungeke 
kwangithela ngezintuli.” Bahlukana. 

Phakathi kwamabili ebusuku uthisha uMkhonza 
wayeqwashile, ethuli eninga: 

“Kuzofanela ngimsondeze eduze kwami uthisha uMpanza. 
Nguyena engizosebenza ngaye. Uma ngimqhelisa kimina, 
uzongidalela izinkinga. Umuntu onjengaye uyingozi uma 
ebuqamama. Ehhene uyingozi. Eyi, ngakube kungcono ukuba 
sekusile kusasa. Sengijahe kabi ukubona ukuthi kuqaleka kanjani. 
Ngifuna ngithi ngifika nje, ngibe ngiwuhlela kahle umsebenzi 
wami. Bazobona nje nalabo thisha ukuthi kuhanjiwe ngempela, 
ngihlelekile mina.” Ubuthongo bathi lelelele, zaya amasolokohlo. 

Ngakusasa ekuseni uMkhonza wavuka, wageza, wagqoka, 
wadumisa imoto, zaya esephikelele esikoleni. Wafica uthisha 
uNxasane ezihlalele yedwa. Babingelelana. 

“Uwedwa nje? Azikafiki ezinye izimemba?” 

“Njengoba ungibona nje, ngingedwa. Kuthiwa othisha 
bavukele ehhovisi labahloli.” 

“Wukuzwe ngobani lokho?” 

“Sengizosale sengisho nje nakuba engigqibile. Ngifonelwe 
ngumisi Majozi ebusuku.” 

“Uphi yena?” 

“Uthe yena ngeke aye lapho, kodwa futhi uyesaba ukuza lapha 
esikoleni.” 

82 



“Kuthiwa bayokwenzani othisha emahhovisi abahloli?” 

“Kuthiwa bayokhononda ngokuba khona kwakho lapha 

esikoleni. Bathi abazi ukuthi wena waqasheka kanjani?” 

“Babefuna bona ngiqasheke kanjani?” 

“Bathi awuqashwanga ngentando yeningi. Bathi futhi 
awululandelanga lolu hlelo oselukhona lokudlula emkhandlwini 
owengamele isikole.” 

“Bazini bona ngaleyo nto?” Kwabe sekuzwakala 
ukungqongqoza esicabheni. 

“Eyi, ngumzali lowo. Ngimbonile ethi sithe ewindini. 
Awumvulele,” kusho uMkhonza. Nebala uthisha uNxasane avule. 
Umzali angene, ahlale phansi. Uthisha uMkhonza wathatha 
wathi: 

“Ngiyaxolisa kakhulu mzali. Kunesimo esikhona lapha 
esingesihle kahle. Asiphumeleni phandle ukuze nginichazele 
kahle nonke. Asisabingelelananga.” Babingelelana. Basukuma, 
baphumela phandle lapho kwakuhlezi izinkumbi zabazali. 

“Ngicela nisondeleni nonke bazali,” kusho uthisha uMkhonza 
ephakamisa izwi. Nempela basondele. Kubonakale nje kodwa 
ukuthi abanye bacikekile, kade befikile. 

“Bazali, nixole kakhulu! Ngizwelana nani impela kulesi 
simo enikusona. Sengizwile ukuthi abanye benu kufanele 
babuyele emsebenzini uma besuka lapha. Bazali, akukhona nje 
ukuthi asininakile, kodwa sisafuna indlela kanye nesu ukuze 
nisizakale. Ngithola khona manjena nje ukuthi othisha abekho 
bonke, bangasemahhovisi abahloli. Angiqondi kahle ukuthi 
bayokwenzani lapho. 

83 



Ngabe ngibashayela ucingo abahloli, nakhu-ke manje 
lwanqanyulwa yizigebengu mzukwane kugqekezwa ehhovisi 
lapha. Nomakhalekhukhwini usale kwenye imoto yami ethathwe 
ngumkami ekuseni, ngabe ngiyabathinta abahloli. Akusenani, 
ngizophuthuma kubona abahloli khona manjena bangaze beluke. 
Ngizonishiya nothisha uNxasane ukuze anisize uma kukhona 
umuntu odinga usizo.” Wangena emotweni, yaduma, kwasuka 
amaphepha yaze yayosithela. 

Uthisha uNxasane wasala-ke esikoleni nabazali. Wabona 
kufanele ukuba alisebenzise leli thuba. 

“Ngiyanibingelela bazali nani bafundi!” Bavume. 

“Ngokubona kwami akufanele nigoduke ningazange 
nihlanganise amakhanda njengabazali. Ngiyathemba ukuthi 
niyizwile inkinga ekhungethe lesi sikole. Mina ngibona ukuthi 
singaluxoxa lolu daba. Yonke imikhakha imelelekile. Abazali 
bakhona. Abafundi bakhona. Mina ngikhona ukumela othisha. 
Okubuhlungu-ke bazali wukuthi umkhonto ugwaza ekhaya. 

Njengoba ningibona nje ngimi lapha phambi kwenu, ngingedwa 
qhwaba. Othisha bayekile ukufundisa izingane zenu. Ngikhuluma 
nani nje baqhinqe lena emahhovisi abahloli eNtalibombo lapho 
besakaze khona imibombo. Ngiyaxolisa ukukhuluma kanjalo 
bazali, khona kuyiqiniso. Uthishomkhulu, njengoba ekhuphukile 
nje, akayile ukuyobancenga kumbe ukuyobalanda, kodwa uyela 
ukuyofuna abanye othisha abazozimisela ukufundisa izingane 
zenu. Kuyilungelo lezingane zenu ukuba zifunde. Kuyisibophoke 
kuthishomkhulu ukuba aye kofuna abanye othisha uma laba 
enabaqasha bengasazimisele ukusebenza. 

Ngiyamethemba kodwa uthishomkhulu, yindoda yamadoda. 
Bazokhuluma bazwane nabahloli. Nakanjani uzobuya nabo othisha 

84 



abasha.” Kwabe sekuzwakala umsindo wokukhononda nokucasuka 
kwabazali. Uthisha uNxasane wazama ukubaduduza. “Bazali, 
kuyilungelo lenu ukuba nisho yonke into enganiphethe kahle. 
Thina bothisha siqashwe yinina. Uma nizwa ukuthi senicikekile 
yithina, ningavele nifake isincomo eMnyangweni wemfundo ukuba 
sisuswe kulesi sikole. Ngizothatha leli thuba-ke ngilinikeze abafundi 
ukuze sizwe uvo lwabo. Ozokhulumela abafundi nguThulasizwe 
Mathetha. Sondela-ke Thulas.” Kwakhala ihlombe. 

Kwathi esasondela ngaphambili uThulasizwe, thushu ujenga 
lwezimoto ziholwa yiveni yamaphoyisa. Zama ebaleni. Behla 
ezimotweni abahlonishwa, basondela kubazali. UThulasizwe 
wabuyela esixukwini sabafundi engasakhulumanga. Uthisha 
uNxasane wathatha wathi: 

“Kunjalo-ke bazali. Sengizodedela izikhulu zami ngoba nazi 
sezifikile.” Nebala wadeda. 

Kwasondela uSihlalo owengamele umkhandlu wesikole, 
wathatha wathi: 

“Bazali, nani bafundi ngiyanibingelela. Siyaxolisa 
kakhulu ngalokhu okwenzekayo. Izolo kufike othisha kwami 
bezongibikela ngezikhalo zabo lapha esikoleni. Sibonisanile nabo, 
ngangabaphikisa ezikhalweni zabo. Nakuba bengangicelanga 
ukuba ngibaphelezele, ngibone kufanele ukuba nami ngihambe. 
Ngiyathemba ukuthi niyakhumbula bazali emhlanganweni 
wokugcina wonyaka odlulile lapho athi khona umnumzane 
uMsomi uzokwethula uthisha uMkhonza njengothishomkhulu 
wakulesi sikole. Bengisayokuzwa-ke ukuthi abahloli bona bazi 
kangakanani ngalokho. Ngeke-ke ngimkhulumele ngoba naye 
umhloli ukhona phakathi kwethu. Mangimdedele anichazele. 
Asithuleni-ke simlalele. Baba Makhulukhulu!” 

85 



Wasukuma, wathinta kancane isikhwehlela umhloli uHadebe, 
wabingelela abazali nabafundi. Kwathi angaqeda, wathatha 
wathi: “Ngithanda ukunazisa ukuthi ningaboni nje sengifika 
namaphoyisa bese nixakeka ukuthi kwenzenjani. Kufike 
uthishomkhulu waseMadlokovu High School umnumzane 
uMkhonza laphayana emahhovisi ethu, wachaza ukuthi ushiye 
isimo singesihle lapha esikoleni. 

Ngicabangile ngabona ukuthi akuwona umqondo omuhle 
ukuza lapha ngivathazela. Ngibe sengithinta abomthetho 
ukuba bangiphelezele ukuze baqaphe isimo. Nokho-ke sengathi 
akunjengoba kubikiwe. Nakhu sinifica nizixoxela kahle nje 
nothisha uNxasane. Hhayi-ke mangisho ukuthi ngithukuthele 
ngathelwa ngamanzi ngenkathi ngibona othisha benu bethi 
futhatha ehhovisi lami ekuseni. 

Ngibabuzile ukuthi bayaphi? Babekile-ke nokho. Izikhalo 
zabo ngizizwile, kodwa ngibatshelile ukuthi bekungaswelekile 
neze ukuba bashiye izingane zodwa. Wudaba lolu 
obelungacutshungulwa kube kusetshenzwa. Ngibabuzileke 
othisha ukuthi lolu suku oselulahlekile bazolukhokha 
kanjani? Bathembisile ukuthi bazosebenza ngokuzikhandla; 
basebenze ngisho ngamaholide. Bangithembisile othisha 
ukuthi iziteleka kufanele zinciphe manjena ngoba zikhinyabeza 
inqubekela phambili. Ngithe kubona angibashayeli mthetho 
futhi angibanqabeli uma besithanda isiteleka, kodwa lowo 
osifunayo makasenze ntambama sekuphume isikole kumbe-ke 
ngezimpelasonto noma ngamaholide. 

Okunye-ke bazali, ngithanda ukunazisa ukuthi kwenzekeni 
kuthisha uMkhonza. Ngiyacabanga nje ukuthi abanye 
bayazibuza lowo mbuzo kodwa bayahluleka ukuthola impendulo. 

86 



Ngonyaka odlulile ngamcela uthisha uMkhonza ukuba azosiza 
lapha ngenkathi abafundi bebanga leshumi nambili bebhala 
izivivinyo zabo zokuphela konyaka. 

Lowo msebenzi wawuzophela ngenkathi izingane zenu ziqeda 
ukubhala iphepha lokugcina ngonyaka odlulile. Sengizwile-ke 
ukuthi inkulumo yethu naye kukhona lapho yagejana khona. 
Sesikulungisile-ke naye lokho njengoba nibona singabuyanga 
naye ukuza lapha. Yena sizomyisa kwesinye isikole. Uthisha 
uSigananda naye ngeke abuyele lapha. Udaba lwakhe lubucayi 
lusacutshungulwa nguMnyango wemfundo.” Athi ukuthula 
kancane esazesula ngeduku ebusweni. 

“Bazali, ngithanda ukuniqwashisa. Uma imoto ibolelwe 
ngumzimba wayo, umniniyo uyiyisa kubacangcathi ukuba 
bayoyenza kabusha. Uma injini isikhafula isikhatha sentuthu 
ngemuva, kufanele iyiswe kumakhenika ukuba afake amarings 
& bearings. Uma injini isiphelile, kanti nomzimba sewubolile, 
ubumoto bemoto busuke sebuphelile. Ngaleyo ndlela kufanele 
amaphoyisa ayikhiphe emgwaqweni. Bazali, isikole senu siphelile. 
Izindlu zibole phuhlu. Othisha banezinkinga, akusebenzeki 
kulesi sikole. Ngithi cabangani, qaphelani. Kukhona okusina 
kunijeqeza. 

87 



ISAHLUKO SESISHIYAGALOMBILI 

“Nkri nkri nkri…, nkri nkri nkri…, nkri nkri nkri…!” 
Alucaphune. 

“NguHadebe emahhovisi abahloli eNtalibombo, hallo!” 

“Bhungane lendlela! Ngumhloli omkhulu uMsimango lona. 
Niyaphila kodwa Makhulukhulu?” 

“Awu, kanti nguwena Thabizolo! Siyaphila! Singazi-ke nina?” 

“Siyavuka! Yizona-ke izimanga lezi ezifika nesihlanzandaba 
khona manjena nje ekuseni.” 

“Zimanga zini?” 

“Angingakulandisi izindaba eziningi. Ngizothumela 
umabhalane akulethele sona ukuze uzifundele.” Balubeke phansi 
ucingo. 

UHadebe wasala ekhuluma yedwa. 

“Kazi zimanga zini lezi ezishiwoyo? Kusa nje bakwethu!” 
Umabhalane wangena ephethe incwadi. 

“Beka lapho phezu kwetafula ntombi. Ngicabanga ukuthi 
ayidingeki impendulo. Ngiyabonga!” Aphume umabhalane. 

“Awuthi ngiyithathe le ncwadi ngizwe ukuthi zimanga zini 
ezehlakele.” Asukume maqede ayithathe, ayivule. Aqale-ke 
ukuyifunda. 

Mhloli ohloniphekile 

Abahloli boMnyango wezempilo babephume umkhankaso 
wokuhlola inhlanzeko ezikoleni zikahulumeni. Kwatholakala 
ukuthi esinye sezikole zakho, iSidididi High School, asisekho 
esimweni sokuba sisetshenziswe. 

88 



Izindlu zokufundela ziphelile. Izindlu zangasese zigcwele 
ukungcola. Lokho kusho ukugcwala kwezifo kubantwana 
esikoleni. Isimo esinjalo asivumelekile emthethweni wezempilo. 
UMnyango wemfundo uyancoma ukuba isikole sivalwe 
ngokushesha kuze kube siyalungiswa. 

Ngiyothokoza kakhulu ukuthola umbiko ngesihlanzandaba 
oshoyo ukuthi isikole sesivaliwe. 

Ngiyabonga! 

Yimina obhalile 

B.Z.B Mathebula 
(uNobhala) 
Aphefumule kakhulu uHadebe. Wathula ecabanga: 

“Ngabatshela laba bantu ngathi abalungise isikole. Bona 
balibala wukudaza inkani. Awubheke manjena, isikole 
sesiyavalwa. Izobasiza ngani-ke inkanyana yabo? Nokho-ke 
akukho esingakusho. Ohlaba eyakhe akalelwa.” Kwathi kusenjalo 
kwangena ucingo. Walucaphuna. 

“Ngumhloli uHadebe, hallo!” 

“Bhungane, kusenguyena umhloli omkhulu uMsimango. 
Kufanele uphuthume wenze amalungiselelo wokuba siyovala 
lesiya sikole. UMnyango wemfundo sewukhathazeke kabi ngaso.” 

“Noma singavalwa, kulungile. Kukanini ngibatshela ngithi 
abalungise isikole? Wake wasibonaphi isikole esinjena? Isikole 
ongeke wakwazi ukwenza umahluko phakathi kwaso nesitebela 
samahhashi!” 

89 



“Nawo umphakathi usiyekelele kakhulu isikole sawo, ngabe 
ikhona imizamo abayenzile yokusilungisa. 

“Kwenzeka lokhu nje akukhona kodwa, othisha nabo 
bayahlupha. Akukho lutho nje olugculisayo kulesi sikole.” 

“Kuyadabukisa-ke ngoba ukuvalwa kwesikole kuzobathinta 
nabo. 

“Bewucabanga ukuwuthinta nini umphakathi ukuze uwazise 
ngalesi sinqumo soMnyango wemfundo?” 

“Kuzofanela ngiphuthume kuSihlalo ngimazise. Ngizomtshela 
ukuba abize umhlangano ophuthumayo wabazali.” Balubeke 
phansi ucingo. 

Umhloli uHadebe wamshayela-ke uSihlalo ucingo, 
baxhumana. Walubeka njengoba lunjalo-ke udaba umhloli. 
Wadideka ukudideka lokhu uSihlalo ukuzwa izindaba 
ezibuhlungu kangaka. 

“Ngiyezwa Bhungane. Beyingekho kodwa enye indlela 
bakithi?” 

“Indlela enjani?” 

“Ngisho indlela Bhungane ebeyingalungiswa ngayo le nto? 
Sisale sesivalwa thaqa ngempela?” 

“Abazali babenikeziwe ithuba lokuba balungise isikole sabo, 
bona bazithela ngamanzi abandayo. Sebeficwe ngamathonsi 
abanzi-ke manje. Ayikho into engabe isenziwa. 

“Kanjalo nje Bhungane?” 

“Kanjalo nje.” 

“Angiboni kodwa ukuthi abazali bazovuma ukuba isikole 

sivalwe. Angiboni impela.” 
“Sizobe singasezile ukuzobakhethisa ukuthi bayavuma yini 

90 



ukuthi isikole sivalwe noma singavalwa. Esizobe sizokwenza 
wukuvala isikole.” 

“Ewu, kwalukhuni!” 


“Usuyosiza ungixolisele kakhulu kubazali ngalesi sinyathelo.” 
“Awu kodwa mhl...” 
“Nathi siqashiwe bakwethu. Senza lokho okushiwo ngumqashi 


wethu.” 

“Ngiyezwa mhloli kodwa...” 

“Ngiyathokoza uma uzwa. Ngizocela ubize umhlangano 

wabazali ophuthumayo kusasa lokhu.” 

“Hawu, ngokuphuthuma okungaka! Ngizobe sengibatshele 
nini abazali mhloli?” 

“Uzosebenzisa umsakazo. Ufinyelela kuzo zonke izindawo. 
Labo abangawulaleli umsakazo, bayoxoxelwa yilabo 
abawulalelayo.” 

“Ngizozama. Eyi, kodwa mhloli...” 

“Ngethemba ukuthi sesiyobonana esikoleni-ke kusasa 
ekuseni.” Bavalelisana, baluvala ucingo. 

Ngakusasa ekuseni, bahlangana-ke abazali. Bavula 
ngomthandazo. Kwathi ungaphela, uSihlalo wamukela bonke 
abazali nezikhulu zomthetho ezaziphakathi kwabo. Wabe 
esenikeza umhloli uHadebe ithuba lokuba achaze ngenhloso 
yokufika kwabo lapha esikoleni. 

Wasukuma-ke uBhungane, wabingelela. Wathatha wathi: 

“Mangiqale ngokunibonga ngokuphelela kwenu kulo 
mhlangano ekubeni umenyezelwe ngesikhathi esifushane 

91 



kangaka. Namhlanjena ngihamba nenkosi yami, umhloli 
omkhulu okunguyena ophethe sonke lesi sifundankantolo salapha 
eNtalibombo. Nguyena-ke ozokwethula inkulumo yosuku 
lwanamhlanjena. Sengizodedela yena-ke umhloli omkhulu. 
Thabizolo!” 

Wasukuma umhloli uMsimango, wathatha wathi: “Mphakathi 
waseSidididi, ngiyanibingelela!” Bavume. 

“Ngiyadabuka ukusho ukuthi siqala nje ukubonana, 
sesibonana ngendlela ebuhlungu kangaka! Ngaphandle 
kokuchitha isikhathi, ngithanda ukusho ukuthi ngithunywe 
nguNgqongqoshe woMnyango wemfundo ukuba ngizovala lesi 
sikhungo semfundo.” Abazali babanga umsindo ukukhombisa 
ukunganeliseki kwabo ngalesi sinqumo. USihlalo wabakhuza, 
bathula. Umhloli waqhubeka. 

“Kusukela namhlanjena-ke lesi sikole sesiyagcina ukusebenza 
njengesikhungo esisemthethweni woMnyango wemfundo. 
Ngaleyo ndlela akusavumelekile ukubona abantu begcaluza 
emagcekeni akulesi sikole. Kungumthwalo wenu-ke bazali 
ukubona ukuthi izingane zenu zizoya kofunda kuphi. 
Ningaxoxisana nawothishanhloko abangomakhelwane benu 
abasazivulile ezabo izikole ukuba bacuphise izingane zenu. 
Mhlawumbe bayonizwela. Ngithanda ukwexwayisa laba abadedela 
imfuyo yabo ukuthi bangabe besayivumela ukuba idavuze lapha; 
bangaluseli endaweni yesikole.” Bakhononde abazali. USihlalo 
abathulise, bathula. 

Umhloli wathatha wathi: “Ukube amakilasi anazo izicabha, 
ngabe ngiyawakhiya manjena. Nokho-ke lowo msebenzi 
sengizowenza ngenye indlela. Ngizocela abomthetho ukuba 

92 



bangilekelele ukuqinisekisa ukuthi akukho muntu osala lapha 
uma sekuhlakazekwa. Oyotholakala-ke ethwabaza sesihambile 
lapha, uyothathwa ngabakwasidlodlo ayochazela imantshi 
ukuthi wayeshiyeni lwakhe lapha. Ngicabanga ukuthi yisimo 
esinganambitheki leso. Umhlangano ngiyawuvala manje. 
Ngaphambi kokuba nihlakazeke, ngizocela bonke othisha 
bafike ehhovisi lami kusasa ekuseni ukuze ngibanikeze izikole 
lapho bezoya kofundisa khona. Ukuvalwa kwesikole senu bazali 
akusho neze ukuphela komsebenzi kothisha bami.” Izintambo 
wazibuyisela kuSihlalo. Kwavalwa, kwahlakazekwa. 

Ngakusasa ekuseni othisha bavukela emahhovisi abahloli. 
Bangqongqoza. Kwathiwa mabangene. Nempela kwaba njalo. 
Umhloli uHadebe wathatha wathi: 

“Awu, kanti yinini mathishela? Sanibonani!” Bavuma. 

“Nenze kahle-ke nashesha ukufika. Ukube benike nalibala 
nje, beningeke nisangifica. Sibonisene-ke sinomhloli omkhulu 
ngezikole esizoniyisa kuzona. Sizonihlukanisa-ke. Ngeke 
sininqwabele esikoleni esisodwa. Izikole ziyabadinga othisha lapha 
phandle. Nina nibancane kabi ukuba ninganelisa izidingo zazo.” 
Wathatha ibhuku lapho ebhale khona ukuthi uthisha ngamunye 
uzoya kofundisa kusiphi isikole. 

• 
Uthisha uMpanza uzoya eMathetha High School. 
• 
Uthisha uManqele uzoya eTholwayo Junior Secondary 
School. 
• 
Umemu Magwaza uzoya eSombazwana Comprehensive High 
School. 
• 
Umisi Mjoka uzoya ePhitholo Primary School. 
• 
Umisi Majozi uzoya eMjijibane Combined School. 
93 



• 
Uthisha uNxasane yena uzoya eMakhehlana J.P School 
• 
Uthisha uMfeka uzoya eMvelo High School. Nizodlula 
ngalena kumabhalane ukuze nithole izincwadi eniyofika 
nazo kulezo zikole eniya kuzona. Ngithe akangithayiphele 
zona. Niziphathe kahle-ke bothisha kulezi zikole. Ngizocela 
uthishomkhulu uSigananda asale yena uma seniphuma. 
Seningaphuma-ke mathishela.” Basukuma, baphuma. 
“Ngithi sala nje Dlaba yingoba ngifuna sibonisane kahle 
sisobabili. Kunesikole lapha ebengikucabangela sona, kodwa 
manje…” 

“Yisiphi?” 

“Ngaphambi kokuba ngisisho, kodwa ubonile indlela 
engibahlakaze ngayo othisha bakho? Uthisha uNxasane angazi 
noma uyokwazi yini ukuhlalelana noMageba, uthishomkhulu 
waseMakhehlana J.P. School.” 

“Ngeke bahlalelane. Ngiyamazi nami uMageba, ngeke 
ayibekezelele le nonsense ewuthisha uNxasane.” Kwathuleka kancane. 

“Ugcine ubuzile Dlaba ukuthi yisiphi isikole engikucabangela 
sona.” Athi ukuthula kancane sengathi usacabanga. Wathatha 
wathi: “YiMafavuke High.” 

“Hm…!” kukhononda uSigananda enikina ikhanda. 

“Kahle ukukhononda Dlaba. Ngikucabangile konke lokho, 
kodwa ngakwethemba njengendoda engilaziyo igalelo layo.” 

“Beyingekho kodwa enye indawo obungangiyisa kuyona?” 

“Awuyi kohlala eMafavuke. Uzothi qu okwesikhashana 
ngenkathi sisenza amalungiselelo okuqoka uthishomkhulu 
ngokusemthethweni. Yilokho nje Dlaba.” 

94 



“Hm…! Lagcinaphi icala lokubulawa kukathishomkhulu waso 
lesi sikole?” 

“Amaphoyisa asawulandela umkhondo.” 

“Ngizoya nje, kodwa…” 

“Musa ukubeka imibandela Dlaba. UNkulunkulu umise wena 
ukuba uvuse lesiya sikole.” 

“Sengathi izimo ezinjena zingiqondile. NaseSidididi High 
School ngafica kunjena. Isikole ngasithatha kuyinganekwane 
yangempela. Ngasikhuculula ngisithuntutha, ngisiciciyela 
ngisibumba saze salunga. Kuthe lapho ngithi isikole sekuyisikole, 
baqala abantu bakhona ukungibona amabala.” 

“Kadeni phela Dlaba, umlungisi uzithela isisila.” 

“Asethembe-ke ukuthi akuzokuba njalo eMafavuke High. 

Umhloli ubefisa ukuba ngiqale nini?” 

“Bengingajabula uma uqala kusasa.” 

“Eyi, okwami okwezandla! Ukube okwezinyawo ngabe…” 

“Ngithe ungakhonondi Dlaba!” Bavalelisana, bahlukana. 

USigananda wangena indlela ebheke kwakhe. 

Kwathi angafika kwakhe uSigananda, walandisa umkakhe. 
“Usizi lungilandele MaNzuza. Umhloli uthi angiye kophatha 
isikole lapho kwabulawa khona uthishomkhulu.” 

“Wavuma nawe yise kaNomthandazo?” 

“Kahle phela ngikulandise. Uku…” 

“Yikuphi lapho?” 

“EMafavuke High School.” 

“Lapho kwabulawa khona uthishomkhulu yise kaNomthandazo? 
Kanti wena wakhiwe ngensimbi yini? O…, wethemba ukuthi 

95 



uyofa uvuke njengegama laso isikole? Akavukanga ngani pho 
uthishomkhulu wakhona uma kanti kuyafiwa kubuye kuvukwe?” 

“Cha wukuthi…” 

“Uthi uyakucabangela lo mhloli?” 

“E…khona..” 

“Abahloli laba bazicabangela bona nezihlobo zabo. Abanandaba 
nje nomunye umuntu,” esho ngokucikeka uMaNzuza. 

“Kanjani?” 

“Uma kulunge okwabo nje, bathola udumo lokuthi bayakwazi 
ukuphatha, kusuke sekulunge konke. Abafuni kwaziwe ukuthi 
izikole abaziphethe zinezinkinga. Balokhu benza nina amapheshi 
nje akulezo zikole. Nawe-ke yise kaNomthandazo uzovuma ukuya 
lapho ukuyoba yipheshi?” 

“Ngizokwenzenjani? Ngizovuma. Umsebenzi wumsebenzi.” 

“Hamba-ke wena ngoba wakhiwe ngensimbi. Ngithi hamba. 
Wabulawelani uthishomkhulu wakhona?” 

“Akuzwakali kahle ukuthi wabulawelani. Nami ngizoya nje, 
kodwa ngiyazihudula.” 

“Musa ukuzihudula. Zidonse, uzidudule, uzisukumise bese 
uzigijimisa.” 

“Nina kaNomthandazo! Ithuna lendoda liseduze kwendlela. 
Umuntu akazi ukuthi uyofa nini, kanjani futhi afele kuphi.” 

“Noma ungasho umthandazo wesonto limbe, mina 
anginandaba nje. Kodwa ngithi hamba juba!” 

“Asethembe-ke ukuthi ngeke bangichuthe phambili. 

“Awu! Bayokuyekelani?” 

“Nina kaNomthandazo! Engidalelwe kona akusoze 
kwangedlula. Engingadalelwe kona kuyangedlula. Makwedlule!” 

“Ameni” 

96 



ISAHLUKO SESISHIYAGALOLUNYE 

Isikole saseMafavuke saphuza ukungena ngalolu suku. 
Umkhandlu owengamele isikole wavuka ekuseni waqonda 
esikoleni. Kwabanjwa umhlangano nawothisha ehhovisi 
likathishantloko. Ngemuva komthandazo omfushane, uSihlalo 
wathula amalungu omkhandlu. Iphini likathishanhloko uthisha 
uMagaqa lathula othisha. 

USihlalo wabe esethatha ethi: “Malungu ahloniphekile, nani 
bothisha ngiyanibingelela. Kuyintokozo enkulu kimina ukuba 
ngethule kinina umnumzane uSigananda njengothishomkhulu 
wesikole sethu. Ngimcelile uthishomkhulu kubahloli ukuba 
azosiza lapha emveni kokuthwala kanzima isikhathi eside. Niyazi 
bakwethu ukuthi thina sabhekwa yisambane lapha. 

Sesiside kabi isikhathi singenaye uthishomkhulu othi thina. 
Nalona angisho ukuthi uthi thina, kodwa sisazobonisana nje 
nabahloli. Siyathokoza-ke thishomkhulu ukuba sibe nawe kulesi 
sikole saseMafavuke High. Nokho-ke ungethuswa yigama laso, 
alisho lutho nje. Ngiyazi ukuthi kukhona abantu asebekufake 
itwetwe ngenxa yesigameko esenzekayo eminyakeni emibili 
eyedlulile. Uthishomkhulu okwendulele waba neshwa nje, wadlala 
izinswelaboya. Umphakathi walapha uyaphila, futhi nawothisha 
bayaphila. Nizohlalisana kahle nje nabo. 

USigananda wajabula kakhulu ukwamukelwa ngaloluya hlobo. 
Wathembisa ukuthi bazosebenza kahle bebambisene nabazali, 
othisha kanye nabafundi. Babe sebefiselana ukuqala okuhle 
emsebenzini wosuku. Bawuvala umhlangano, baphuma. 

97 



Bawuqala-ke umsebenzi wosuku nakuba ilanga laseliphakeme. 
Bafundisa kahle othisha; nabafundi balalela ngendlela egculisayo. 
Isikole saqhuba ngendlela esidume ngayo: inhlonipho 
nokusebenza ngokuzikhandla phakathi kothisha nabafundi. 
Laphela-ke usuku lokuqala kungasolakalanga lutho. Bavala. 

Ngakusasa ekuseni uSigananda, ematasatasa ehhovisi lakhe, 
wezwa ukungqongqoza ngesankahlu esicabheni. 

“Ngena!” esho esehlahle amehlo uSiganada ecabanga ukuthi 
ngamaphoyisa. Kungene amadoda amane egqoke amajazi 
amakhulu, efake izigqoko zewuli ezifihle ubuso nekhanda. 
Kwakubonakala nje bo ukuthi yizidlamlilo lezi. Kwabingelelwana. 

“Nginganisiza?” kubuza uSigananda ngomoya ophansi nje 
kodwa onokusola okuthile. 

“Besithi asizokuzwa kuwena ukuthi njengoba isikole sethu 
sivaliwe njena, abantwana bethu sebehlelelwe ukuzofunda lapha 
yini?” kubuza enye yala madoda. 

“Konje abahlonishwa ngizothi bangobani, baliqhamukisa 
kuphi?” 

“Siqhamuka eSidididi. Awusangiboni mina?” esho ekhumula 
isigqoko sewuli ekhanda, kuvele imisaho yezingozi ekhanda. 

“Konje, e…!” 

“Engathi nginguyise kaSigwagwagwa Msomi nje. 
Awusamkhumbuli umfana wami lona owayejwayele ukuba 
nezimoko zokulwa njalo eSidididi High School? NginguCijimpike 
mina uyise, umnawabo kaNgqoshishilizi Msomi lona 
owambophisayo. Laba engihamba nabo ngabanye nje abafowethu 
esiphilelana nabo eringini.” 

98 



“O…., sengiyakubona! Cha ngiyawuzwa umbuzo wakho. 
Uhlelo olunjalo ningalubuza kubahloli emahhovisi oMnyango 
wemfundo. Mina anginalo ulwazi ukuthi abantwana benu 
bazoyiswa kuphi.” 

“Kanti nivala isikole sethu nje, anazi ukuthi izingane 
zethu zizokwenzenjani? Niyadlala nina! Is’phambano niyajiya! 
Sizoziletha lapha-ke! Nizozithatha kumnyama kubomvu! 
Asibhenywa thina, asibhenywa nje! Asihambeni bafowethu, 
bayaganga laba!” Bathi lacu, baphuma. 

USigananda wasala ehhovisi eninga: “Kanti isikole saseSidididi 
savalwa yimina yini? Ngangizobe ngisivalelani? Kanti akuseyibo 
abazali abazithela ngamanzi abandayo kuthiwa abagcine isikole 
sabo sisesimweni sokusebenza? Kuyacaca ukuthi ngeke ngisebenze 
kahle futhi lapha. Ngenzenjani, ngibemukele abantwana 
uma befika? Uma sebehlupha?” Kwezwakala ukungqongqoza 
esicabheni. 

“Ngena!” kusho uSigananda. Kwavuleka isicabha. Kwangena 
umisi Mavundla, omunye wawothisha. 

“Thishomkhulu, labaya bantu abaphume lapha 
bayasiphazamisa emakilasini.” 

“Benzani?” 

“Bakhombisana ngendawo emakilasini.” 

“Ukuthi injani?” 

“Angazi thishomkhulu. Abafundi bethukile futhi bayesaba 
manjena.” Wasukuma uSigananda, baphuma sebelandelana 
nomisi beqonde ekilasini. 

Bathi befika, la madoda ayesemi ngaphandle ekhuluma 

99 



wodwa. “Awubheke nje ukuthi indawo yiningi kangakanani! 
Kufanele kufakwe amadeski aze athi ngci etafuleni likathisha. 
Kwalona itafula kufanele lisuke ngoba liqeda indawo. Kulungile 
nje kusale indawana kathisha yokuma uma ebhala ebhodini.” 
Basuka bahamba. 

Othisha bahlanganela ekilasini lapho kwakukhona khona 
uSigananda. Nakuba babengaqonde kubamba mhlangano, 
kodwa baxoxa ngalesi simo. USigananda wathembisa ukuthi 
uzokumbikela uSihlalo kanye nabahloli. Babe sebehlakazeka, 
baqhubeka nomsebenzi wabo. 

Ngakusasa ekuseni kwatheleka amakhumbi amabili egcwele 
enyinyitheka izingane zizofuna indawo yokufunda. OCijimpi 
babekhona nabo ukuphelekezela labo bafundi. Behla-ke 
ezimotweni, zabashiya. UCijimpi waqonda ngqo ehhovisi 
likathishanhloko, eshiya abanye beme phuhle ebaleni. 

Wangena-ke. Babingelelana noSigananda, baphilelana. 
“Yibona-ke laba bantwana abaphandle ebesikhuluma ngabo 
izolo. Ngiyathemba ukuthi ababaningi kakhulu ngoba abanye 
sebezitholile izindawo kwezinye izikole.” Ngemuva kwengxoxo 
emfushane, uSigananda wasukuma, baphuma sebelandelana 
benoCijimpi. UCijimpi yena waphindela kubafundi phandle. 
USigananda waqonda emakilasini ephuma engena efuna ukubona 
ukuthi indawo ingatholakala yini. Ekugcineni wabona kungase 
kwenzeke ukuba abafundi abemukele. 

Wathatha iphini lakhe, waqonda kubona abafundi phandle. 
Wabachazela ngenqubo yesikole, nokuthi bazongena kumaphi 
amakilasi ngokwezigaba zabo. Indaba yathanda ukushuba 
ngenkathi sebetshelwa ngokukhokhwa kwemali yesikole. 

100 



Bakubeka ngembaba ukuthi imfundo isimahhala manje. Kwala 
noma uSigananda echaza ukuthi ngabanjani abafundi abafunda 
mahhala, kodwa kwafana nokuthela amanzi esisileni sedada. 
Bagcina bengenile-ke abafundi emakilasini. Baqala ukufunda. 

Ngokuhamba kwesikhathi saqala ukuguquka isimo sezinto. 
Yaqala ukuncipha inhlonipho kubafundi. Babefika ngobhawodi 
esikoleni kade betetemuka emgwaqweni bekhombisana uthando. 
Bangana umgangela bengazi nakwazi ukuthi bakhona yini abantu 
kule ndawo. Abanye babefuquzana nomuthi wamanxiwa ezindlini 
zangasese. Abafundi ababekhokhile baqala nabo manje ukuyifuna 
ibuye eyabo imali. 

Ngelinye ilanga uthisha uMagaqa waqonda ehhovisi 
likaSigananda efile wukucikeka “Thishomkhulu, ngithole le 
ncwadi phezu kwetafula. Ngibuzile kubafundi ukuthi ivela 
kuphi? Bathi abayazi. Ngithe uma ngiyivula, ngathola ukuthi 
ikhuluma…, nx!” Anikine ikhanda, ahlengezele izinyembezi. 

“Awuthi ngiyibo…!” Amnikeze, ayifunde. 

Thisha 

Sesiyabonga ngobukhona bakho kulesi sikole. Selokhu wafika 
lapha asiyizwa into osifundisa yona. Kwala ngisho sewuchaza 
ukhihliza amagwebu, kodwa asizwa lutho. Ngakho-ke sicela 
uhambe uphindele lapho wathathwa khona. Ungadinwa futhi 
ungaphoxeki. Sikunikeza lonke usuku lwanamhlanjena ukuba 
uqoqe kahle konke okungokwakho. 

Siyothokoza uma usuku lwakusasa lukushayela kwenye 
indawo, hhayi lapha esikoleni sethu. Yithina abafundi balapha 

101 



abasakuncengayo okwamanjena. Sicela futhi ungathathi ngokuthi 
ngumebuzo wenyoka lona, yimamba uqobo lwayo futhi lena 
esinophaphe ekhanda.” Ayibeke phansi. 

“Okuhlula amadoda kuyabikwa. Mina ngibona kungcono 
sihlanganise amakhanda sisonke, hleze siphume nalo ikhambi. 
Wena uthini?” kusho uSigananda esekujuleni komqondo. Babona 
ngaso linye benothisha uMagaqa. 

Ngesikhathi senhlabakhefu yasekuseni, othisha bahlanganela 
ehhovisi likathishanhloko. Balukhankanya lolu daba. Baphuma 
nesinqumo sokuba kuyiwe kubona abafundi ekilasini. Nempela 
kwaba njalo. 

Kwathi bangabuyela emakilasini abafundi, othisha baphikelela 
khona. Bafika-ke. USigananda wathatha wathi: “Ekuseni 
namhlanjena uthisha uMagaqa uthole incwadi ethi nina nithi 
akahambe kulesi sikole. Ngakube kunjalo?” Kuthi nya. 

“Ngikhuluma nani! Nazini ngale ncwadi?” Kuthi nya. 
USigananda abheke ngakuthisha uMagaqa, wathatha wathi: 
“Awuyikhiphe incwadi thisha bayibone” Nempela kwaba njalo. 

“Nazini ngayo?” esho uSigananda engasacwayizi kuhle 
kwemamba ifuna ukugalela. 

“Thishomkhulu, noma ngingeke ngisho ukuthi ngubani 
oyibhalile, kodwa sinalo ulwazi ngalokhu okuqukethwe 
yincwadi.” Kusho uSigwagwagwa Msomi engazi nanyaka nje 
ukuthi ukhuluma nobani. 

“Bekuyini inhloso yokubhala le ncwadi enjena?” 
“Thishomkhulu, abafundi bakhala ngokuthi uthisha 


102 



uMagaqa uyabaphazamisa kumacherry abo lapha esikoleni. Futhi 
usenomkhuba omubi wokuvulela isimbambamba sesibhaxu 
ekilasini kanti thina sesiyawazi amalungelo ethu.” 

“Ngiyakweshwama lokho.” Athule kancane uSigananda 
esamangele. Wathatha wathi: “Ngisazo-ke ngenze uphenyo 
ngalokho.” 

“Abafundi-ke bathi uma engahambi uthisha uMagaqa, 
kuzokuma nse ukufunda, kumbe-ke bamtitinye.” 

“Ngiyathemba ukuthi wonke umfundi uyazi ukuthi uzele 
ukuzokwenzani lapha esikoleni. Yilowo nayilowo mfundi 
uphume kubo ngenhloso yokuzofunda lapha, hhayi ukuqomisa. 
Indaba kamashelana nomathandana kanye namacherry esikoleni 
akuvumelekile neze neze.” 

“Siyakuzwa thishomkhulu, kodwa uthisha uMagaqa yena 
asisamdingi lapha. Okwamanjena besisamcela ngesihle ukuba 
ahambe, kungenjalo kuzoguga iteku. Sizoyigxoba nje straight.” 

“Mathishela, kukhona eningakuphawula?” esho ebhekise 
kothisha. Kuthi nya. 

“Akesibuyeleni ngasehhovisi siyobhunga futhi.” Baphuma. 

Abafundi baqala iculo lomzabalazo. Kwathungeleka 
nakwamanye amakilasi. Baphumela phandle bayigxoba bememeza: 

Asimfuni uthisha uMagaqa! 

Phansi ngothisha uMagaqa phansi! 

Phansi ngothishomkhulu ochemile phansi! 

Phambili ngentando yeningi phambili! 

103 



Abafundi basho nje bayagxumagxuma, bazaze baze babe 
mancadasi. Bakheluza beshintshanisa imilenze, babuye 
bafumbathe izibhakela bekhuza amandla. 

“Thisha, idlozi liyabhekelwa. Ukuhlala kwakho lapha esikoleni 
akusaphephile. Angisenaso neze isiqiniseko sokuphepha kwakho. 
Mina ngibona kungcono ukuba siye ehhovisi loMnyango 
wemfundo siyobikela abahloli. Wena ubona kanjani?” kusho 
uSigananda. Avume uthisha. Basukuma, baphuma. Bangena 
emotweni, yaduma, zaya. 

Kwathi bangafika ehhovisi, uSigananda walubika ukusuka 
nokuhlala udaba kumhloli uHadebe. 

“Kuyezwakala Dlaba. Uke wambuza yena uthisha ukuthi 
ubeyenzelani into enjena?” 

“Ngimbuzile yena, kodwa waphika wema ngentaba. 
Bekungaselula-ke ukuba ngibuyele kubafundi ukuyobachazela ukuthi 
uthisha umsulwa. Bese kuyingozi enkulu kabi ukwenza lokho.” 

“Uphi yena uthisha?” 

“Ngimshiye emotweni phandle.” 

“Awumthinte angene.” Nempela kwaba njalo. 

Wangena-ke uthisha uMagaqa. Babingelelana nomhloli, 
baphilelana. 

“Uthishomkhulu usengibikelile ngodaba lwakho. Nokho 
wudaba olubucayi lolu. Ngenkathi lusaphenywa, wena 
sizokugcina kwesinye isikole kuze kuphothulwe uphenyo. 
Okwamanje sisakuthatha ngokuthi wumsulwa kuze kube 
wulahlwa yicala. Ngizokwenzela incwadi yokuba uyoqala 
eTholusizo High School kusasa. Angithi uyasibona lesiya sikole 
esiphethwe nguDlungwane?” Avume. 

104 



“Uzoya kusona-ke. Ake ulinde phandle. Umabhalane 
uzokwenzela incwadi oyofike uyinikeze uthishomkhulu 
waseThola.” Wabonga. Wasukuma, waphuma. USigananda naye 
wavalelisa, waphuma. 

Ngenkathi uSigananda efika esikoleni emini yantambama, 
wathola umbiko ngomisi Mavundla wokuthi kusale kwangena 
ucingo luvela kumuntu mumbe ongazishongo ukuthi ungubani. 
Ubuzile umuntu lo ukuthi uSigananda benothisha uMagaqa 
bakuphi. Nokho umisi wachaza. Waqhuba umuntu wathi le 
nto eyehlele uthisha uMagaqa beyihlelwe kahle. Wathi isisusa 
sakho konke lokhu wukuba kuvalwe iMafavuke High School 
ifane neSidididi High. Kuhlaselwa uthisha uMagaqa nje 
yingoba uyinsika nomgogodla wesikole. Ngaleyo ndlela bafuna 
ukuyikhumula amasondo le nqola. Wathi umuntu osezolandela 
manjena nguyena uSigananda, ngeke adabule ngendlela 
osekuhlelwe ngayo. 

USigananda akabange esaphozisa maseko, wahlala ocingweni. 
Lwakhala, balubamba ngalena. 

“Ngumhloli uHadebe emahhovisi oMnyango wemfundo 
eNtalibombo, hallo!” 

“Yimina mhloli uthishomkhulu uSigananda. Zimbi izinto.” 
esho ethukile. 

“Ngiphuthume Dlaba, kwenzenjani?” ekhombisa ukwethuka 
naye. 

“Isikole sizulelwa ngamanqe. Ngithola umbiko manjena nje 
othi kukhona ithimba elihleliwe lokwenza isiqiniseko sokuthi lesi 
sikole siyavalwa kumnyama kubomvu.” 

“Sivalwa ngoba yini?” 

105 



“Angiqondi kahle hle, kodwa kunezinsolo zokuthi kukhona 
uthisha lapha ngaphakathi esikoleni ogovuza leli bhodwe.” 

“Ngiyezwa Dlaba. Sewuyongithumelela iminingwane yonke 
njengoba wazi-ke.” 

“Imininingwane yani Bhungane?” 

“Ngisho imininingwane Dlaba emayelana nombiko 
obhalwe phansi wento eyenzekile esikoleni. Ungakhohlwa 
wukuya emaphoyiseni uyovula icala lokuphazamisa ukufunda 
esikoleni. Umnyango wemfundo uzokwenza uphenyo. Umfana 
waseMasomini, lona obeqagulisana nawe ekilasini, nguyena 
ozokwenza umsebenzi wabaseshi ube lula kakhulu.” 

“Ngizozama ukuba umbiko ube sewulungile kusasa.” 

“Ungakaluvali nje ucingo Dlaba, bengivele ngikufuna kabi. 
Uphuma nje emini ngenkathi kade ulapha, kusale kwafika udaba 

lwaseSidididi olukudingayo. Sesiyoxoxa ngalo kusasa.” 

“Lumayelana nani Bhungane?” 

“Hhayi khululela, alulubi.” Bavalelisana. 

106 



ISAHLUKO SESHUMI 


“Ungacupha lapho Dlaba. Sibonene!” kusho umhloli uHadebe 
esehhovisi lakhe eNtalibombo. 

“Yebo, sibonene Bhungane!” 

“Sewungilethele umbiko lowo?” 

“Yebo Bhungane!” Awemukele bese ewubeka eceleni. 

Abheke ngakuyena, athi: “Ungethuki, awone lutho Dlaba. 
Ngikubiza nje ngithi ake uze uzongilalelisa lolu daba olufika 
nomnumzane uMsomi. Sengathi luyakuthinta kakhulu.” Athi 
ukuthula kancane. Ababheke bobabili, bese ethi: 

“Bingelelanani.” 

“Sibonene-ke Nomndayi!” 

“Yebo Dlaba!” 

“Mnumzane Msomi, sesingangawe baba!” kusho umhloli 

uHadebe. 

“Ngiyabonga mhloli ukuba unginikeze leli thuba. Bengilokhu 
ngithi ngizofika lapha, kodwa ngibuye ngibambeke. Sesiside 
isikhathi unembeza wami ungakhululekile. Angifisi ukuba ngificwe 
wukufa njengomngani wami ngingahlambulukile. Yena uze wafa 
ebalisa. Ngikhuluma nje ngiyabikelwa uma sekuzokuhlwa. Bathi 
abantu belele ebusuku, mina ngibe ngibambene nemimoya emibi. 
Muveni nje ubusuku nemini sekuyef...” 

“Pho uMnyango wemfundo uzokusiza ngani kulokho?” 
kubuza umhloli uHadebe. 

“Ngamafuphi nje ngizele ukuzoxolisa ngakho konke 
esakwenzayo emphakathini ikakhulukazi ezikoleni.” 

107 



“Nenzani emphakathini nasezikoleni mnumzane Msomi?” 
Umhloli uHadebe ebuza ngokwethuka. 

“Baningi abantu abahlukumezeka ngenxa yethu.” Abheke 
ngakuSigananda, wathi: 

“Mfowethu Sigananda, ngicela intethelelo. Ngabe ngizifikele 
mina mathuba ekhaya kwakho ngizozixolisela kuwena 
nasemndenini, kodwa ngiphathwe ngamahloni. Ngisuke 
ngacabanga indlela esagcinana ngayo ngaleliya langa, ngafikelwa 
yizinyembezi. Ngakho-ke ngibone kungcono ukuba ngize lapha 
ehhovisi labahloli ngizozilahla kubona. Ngiyazi mfowethu 
ukuthi ngakufaka empini eyayingaqondene nawe. Ngiyazi futhi 
ukuthi wacishe waswela impilo yakho ngenxa yamaqhinga ami 
nabangani bami. Sasingaqondile ukulwa nawe njengoSigananda. 
Sasingenanxa nawe, kodwa sasilwa nesimo sengcindezelo yabantu 
bakithi ezweni. 

Abantu ababesezikhundleni ezinjengalezi zenu, babebukeka 
beyizikhubekiso kithina. Nina kanye namaphoyisa nanisohlelweni 
lwembubhiso ngoba nanenza umsebenzi wethu ube nzima. 
Sasinithatha ngokuthi nihlangene nabacindezeli. USomsipha 
ungithumile ukuba ngizomxolisela kakhulu ngoba yena 
akasakwazi ukuzozixolisela. Ngikh...” 

“Yini eyenza ukuba angakwazi ukuzozixolisela?” 

“Wasishiya emhlabeni.” 

“Ngizwa uthi ukuthumile. Bengicabanga ukuthi ukhuluma 
ngomuntu ophilayo. Yini, kwakwenzenjani aze ahambe 
emhlabeni?” 

“Wewu! Wahlangana nezimbila zithutha ziholwa ngemhlophe 
phambili. Waqala ngaleso sikhathi-ke ukuncipha, washona 

108 



esengangothi lokuvungula. Ufika kimina-ke manje ngephupho 
athi abakubo abalele abafuni ukumamukela. Bathi ungcolile. 
Bathi makahambe aye kulabo bantu abahlukumezayo ayocela 
intethelelo. Manje uthi uma eya kumhlonishwa lona uSigananda, 
amfice njalo ethukuthele kabi; ngaleyo ndlela angakwazi 
ukukhuluma naye. Okubuhlungu-ke manje usehlukumeza mina. 
Njengoba ngike ngasho ngaphambili, angisalali ebusuku. Ufika 
qathatha; afike enguyena njengoba umazi, athi angimphelezele 
siye kuSigananda ayoxolisa. Ngikhuluma nawe nje umkami 
usemukile ekhaya ngenxa yokuxakwa yilesi simo.” Wahlengezela 
izinyembezi, wazesula. 

“Injalo-ke indaba Dlaba. Umnumzane uMsomi ufike lapha 
izolo ethi uzongibikela lolu daba. Ngithe ukuba ngibone ukuthi 
lunjena, ngathi akame angabe esaqhubeka. Ngathi kuhle aluxoxe 
sekukhona nawe namhlanjena. Yingakho-ke nje ngithe fika 
lapha,” kusho umhloli uHadebe. 

“Kunjalo nje,” kwenanela yena uMsomi. 

“Ngaphambi kokuba ngidedele umnumzane uSigananda 
aphawule, ngithanda ukwazi kuwena mnumzane Msomi ukuthi 
niyabandakanyeka yini kulolu dlambedlu obelukhungethe izikole 
zethu?” 

“Ngingasho ngingahlonizi ukuthi yithina msalofu 
esasiyimbedlane yokuphehla lolo ludlambedlu.” 

“Izikhungo zemfundo zazenzeni kangaka njengoba 
nanizidicilela phansi kanjeyayana?” 

“Sasiqonde ukuyithela othulini indlovu. Ngenxa yobukhulu 
nobubanzi bayo, kwadingeka ukuba sisebenzise izindlela 
zonke. Okubuhlungu-ke wukuthi uma umlimi esiphula ukhula 
ensimini, kuyenzeka ukuba kusiphuke kanye nesitshalo. 
Nakuthina kwenzeka into efanayo. Sasithi silwisana nohulumeni 

109 



wobandlululo, kodwa kwabe sekulimala nezakhiwo zezikhungo 
zemfundo.” 

“Kuyezwakala Phingoshe uma uchaza. Angazi-ke ukuthi 
uSigananda yena ngokwakhe uthini? Dlaba omkhulu!” 

USigananda wathatha wathi: “Ngaphambi kokuba 
ngimphendule ngokuyisiminya uMsomi, ngithanda ukumazisa 
ngomonakalo owadalekayo ngenxa yezenzo zabo. Izigodi 
ngezigodi zigcwele izindunduma zenhlabathi okuqumbe 
kuyo izithandwa zomphakathi. Kwafa inqwaba yabantu 
ababengenacala. Baningi abafelokazi abasala dengwane. Emizini 
yabantu lapha kugcwele izintandane eziningi ezingazi ukuthi 
zizokuba ngumtshingo ubethwa ngubani. 

Baningi abantu abashiya imisebenzi kanye nezindawo 
zabo. Nami ngingomunye walabo bantu. Ngabaleka ngashiya 
isithunzi; ngashiya isikole sami engasivusa kunzima kabi. 
Ngikhuluma nawe nje ngiyinhlekisa kubalingani bami nakubantu 
emphakathini. Abantu bangibuka njengomuntu owehlulwa 
wumsebenzi; umuntu owenqena ukusebenza. Abanye bangibiza 
ngongqongqoshe ongenamnyango.” 

“Kuyezwakala Dlaba.” 

“Angikaqedi Bhungane. Ngifuna ukumtshela kahle uMsomi 
ukuze ezwe kahle. Izingane eziningi zagxajelwa ngamakhanda 
ngenxa yokudla izidakamizwa; ezinye zaxegelwa yizimilo 
ngenxa yokuba ngumhlambi kazalusile. Izwe laphenduka 
laba yikwamachanca kwampunzi idla emini; lapho umuntu 
ebulawa emini kabha kungabi ndaba zalutho. Kwakulula nje 
futhi ukuba umuntu osiwe emlilweni okombengo wenyama. 

110 



Amakhosi nezinduna aphenduka izithulu nezimungulu ezweni 
sakhile. 

Izinswelaboya zibanjwe ekuseni ziboshwe, kuyothi 
kushona ilanga zibe sezicanasa ngaphandle. Pho uNkulunkulu 
wayengedinwe ngani? NaseGibhithe abantu ababengasamlaleli 
wabehlisela ngezinhlupheko ezinhlobonhlobo. Akumangalisi-ke 
nalapha ezweni lakithi isintu sibhuqabhuqwa yingculazi kangaka! 
Yisibomu esivela kuNkulunkulu lesi.” 

“Ngakube Dlaba uNkulunkulu wasidalela ukuba abuye 
asizwise ukuhlupheka? Asazi,” kusho uHadebe. Bathi ukuthula 
kancane. 

USigananda wathatha wathi: “IsiZulu sithi inkunzi 
isematholeni. Angazi noma la mathodlana akhona ayofika yini 
ebunkunzini ngendlela abuthuka ngayo. Lokho kuyokwenzeka 
kuphela uma umphakathi wakithi uhlonipha ucansi, ikakhulukazi 
intsha yona eya ngobuso ocansini. Masihlanganeni siwe phansi 
ngedolo, sishweleze, sinxuse iDlozi lamadlozi ukuba libe 
nobubele, lithele umusa kuleyo ndawo.” 

“Kuyezwakala Dlaba. Ngamafuphi nje uyamxolela uMsomi 
kulesi sicelo sakhe?” 

“UJesu oyiNkosi noMsindisi wami, walingwa kwaze kwaba 
uyafa eMnqamlezweni engenacala. Esikhundleni sokuba aqalekise 
izitha zakhe, wazicelela kuYise ukuba azithethelele ngoba 
zazingakwazi ezazikwenza. Pho mina bengingubani-ke ongeke 
akwazi ukuthethelela?” 

Emthandazweni omkhulu kukhona ivesi elithi: ‘Sithethelele 
amacala ethu njengoba nathi sibathethelela abanamacala kithi’. 

111 



Lo mthandazo ngisuke ngiwusho ngenhliziyo yami yonke, 
nangengqondo yami yonke. Ngakho-ke umfowethu uMsomi 
ngiyamxolela ngenhliziyo yami yonke.” Bashaya izandla. 

“Xhawulanani,” kusho umhloli uHadebe. Baxhawulana. 
“Siyambongela uMsomi,” kusaqhuba yena umhloli. Naye futhi 
uMsomi wazibongela. 

“Okunye-ke Dlaba kwafika umkhandlu ophethe isikole 
esivaliwe saseSidididi High uzobeka isicelo sawo sokuba isikole 
sivulwe. Amalungiselelo wonke asemi ngomumo. Ngenkathi 
befika lapha bangikhombisa isamba esihle semali abase beyiqoqile. 
Ngathi angibabuze impela ukuthi bazoyithathaphi imali 
njengoba isikole savalwa ngenxa yokudazisana kwabo bengafuni 
ukukhokha. Ngizwa ngandlebenye futhi ukuthi kunenkampani 
yimbe abayitholile ezimisele kabi ukuxhasa isikole. Kuzo…” 

“Ngingakuphuli nje ulimi mhloli, besinomhlangano 
ngoLwesihlanu nemenenja yayo inkampani leyo. 
Besizobonisana ngohlobo lwamakilasi azokwakhiwa. 
Kuzofakwa amakhompiyutha, kufundelwe ukukhanda izimoto, 
ukwakha izindlu kanye nokubaza. Sesisifakile isicelo esinjalo 
eMnyangweni wemfundo. Yisikhathi lesi sokuba sithuthukise 
amakhono entsheni yakithi. Kubalulekile-ke ukuba bacijele 
ikusasa. Sesiphelile isikhathi sokuba izingane zethu zifundele 
ukuyoqashwa, kodwa kufanele zifundele ukuqasha. Kudingeka-ke 
amakhono anhlobonhlobo.” 

“Kwamnandi-ke lokho. Kuyasijabulisa kakhulu ukubona 
abantu bakithi benomqondo ovulekile. Ezinye izizwe bezisihleka, 
zisibukela phansi. Bezisibuka njengezinto zokusetshenziswa ukuze 
sifeze izinhloso zazo,” kwenanela umhloli uHadebe. 

112 



“Kunjalo. Sixoxisane kabanzi-ke nomkhandlu ukuthi kufanele 
kubuye yena umnumzane uSigananda azophatha isikole sethu. 
Yisikole sakhe lesi.” 

“Dlaba omkhulu, ibhola selibekwe ezinyaweni kuwena. 
Kudingeka ishodi elilodwa nje vo, lingene phakathi emapalini. 
Uthini?” Kwaba lukhuni satshe kuSigananda ukuba akhiphe 
impendulo ngokushesha. Wabatshela ukuthi uzobaphendula 
mbayimbayi. Bavalelisana, bahlukana. 

Saqala-ke ukwakhiwa kabusha isikole iSidididi High 
School. Kwakuqashwe ochwepheshe babakhi. Basiqeda 
ngemuva kwesikhathi esifushane kabi. Umphakathi nawothisha 
wawubambisene kahle kakhulu. Babonisana ukuba isikole sivulwe 
ngokusemthethweni. Baqala-ke ukwenza amalungiselelo. 

113 



ISAHLUKO SESHUMI NANYE 


“Sinenhlanhla enkulu kulesi sikole saseSidididi ngoba uSihlalo 
womkhandlu owengamele isikole uphinde abe ngumfundisi 
ebandleni lakhe. Ngaphambi kokuba sisivule ngokusemthethweni 
lesi sikole, sizocela ubaba umfundisi asisondeze eNkosini 
ngomkhuleko,” kusho umhloli uHadebe okunguyena umphathi 
wohlelo. Basukuma, baqala iculo. 

Kwathi lingaphela, umfundisi wathandaza. Ekupheleni 
komthandazo, bahlala phansi. Umphathi wohlelo wabonga 
umfundisi ngomthandazo omuhle kangaka! Wachaza inhloso 
yomcimbi. Kwathi angaqeda, wathatha wathi: “Ngaphandle 
kokuchitha isikhathi ngithanda ukuthatha leli thuba ngilinikeze 
ikhansela lakule ndawo ubaba uPhingoshe ukuba lamukele 
izihambeli zethu. Baba Nomndayi!” Wahlala phansi umphathi 
wohlelo. 

Kwasukuma umnumzane uMsomi, wathatha wathi: 

“Mphathi wohlelo, Ndabezitha! Bahlonishwa abakhona, bazali, 
othisha nabafundi ngiyanibingelela! Kuyinjabulo enkulu kimina 
ukuba nginamukele kulo mcimbi obaluleke kangaka emlandweni 
wesikole. Namhlanjena kusindwe ngobethole. Sivula isikole sethu 
esesineminyaka emihlanu savalwa. Ngihluleka ngisho ukuchaza 
ukuthi ngijabule kangakanani. Ngala mazwi amafushane ngithi 
ngiyanamukela nonke bantwana beSilo; zizweni nikhululekile 
nisekhaya. Ngiyabonga.” Wahlala phansi. 

Kwasukuma umphathi wohlelo, wabonga isikhulumi esiqeda 
kukhuluma nje. Wathatha wathi: “Sesizodedela izulu eliphezulu 
likhwehlele noma lithimule nje kube kanye. Ndabezitha! esho 

114 



ehlanganisa izandla, ekhothamisa nekhanda umphathi wohlelo. 
Wahlala phansi. Kwezwakala inyosi imhasha uNdabezitha. 
Kwachwaza imingcwengo komame bekikiza. Kwathi ingakhuza 
ibinda inyosi, yahlala phansi. 

Izulu eliphezulu lasukuma, labingelela izihlwele zabantu 
ngokusho izigaba zabo laqhuba lathi: “Kuyintokozo enkulu 
kimina ukuficwa yilolu suku olubaluleke kangaka! Mphathi 
wohlelo, ngithanda ukwazisa isizwe sami ukuthi lesi sikole 
sakhelwe abantwana bakule ndawo. Ngeke kube yinto enhle 
ukuba sibone amakhumbi namabhasi enyinyitheka elethe izingane 
ukuzogcwalisa lesi sikole. Kungaba yihlazo nakobabamkhulu 
ukuba izingane zethu zingaswela indawo yokufunda ngenxa 
yokuba isigcwaliswe yizingane ezivela kude. Sesifikile isikhathi 
sokuba yilowo nayilowo nogwaja udle ihlungu langakubo. Yebo! 
Yilelo nayilelo nkankane malidle iminyundu yangakubo. Ngalawo 
mazwi angisho ukuthi ngiyabandlulula. Sekuvamile ukuba sibone 
izingane zifika ngobhawodi esikoleni. Uma uthi uyabuza ukuthi 
kanti isikole singena nini, impendulo oyitholayo lapho ithi: 
‘Sivela kude.’ Zize zisuke kude njena azifundi ngani ngakubo? 
Ezinye zalezo zingane njalo zidweba umhlaba nje zibalekela 
intuthu ngakubo.” Kukhulekwe. 

“Yilowo nayilowo muntu omusha makazibambe ziqine, 
umsebenzi awuphathise okwezikhali zaMantungwa. Akubuyiseli 
ukudla amambawu bafana. Akubuyiseli ukufuquzana nogwayi 
nensangu useyingane. Lezi zinto ziyaligqilaza igazi lomuntu 
osemncane. Umzimba wakhe usuke ungakaqini ngokwanele 
ukuba ungakwazi ukumelana nezinto ugwayi othakwe ngazo. 
Umfana ophuza utshwala esemncane uyashesha ukubonakala. 
Ubuso bakhe buba wutshwala nje. Okubi kakhulu-ke ngotshwala 
wukuthi buyashesha ukuzakhela ikhehlana labo; umfice omncane 

115 



umfana lona kungathi ngelidala ixhegu leli. Bhasobhani bafana 
bami, hlukanani notshwala. Asibafuni okhehla-mfana lapha.” 
Kukhulekwe. 

UNdabezitha wabheka ngasemantombazaneni, wathi: 
“Nani mantombazane bambelelani emfundweni; ningaphangi 
umdaka linganile. Akukuhle neze ukujaha ukuthola abantwana 
nisebancane. Khulani kuqala bantabami. Kuyothi-ke uma 
senibadala futhi senifundile, seningabathola-ke abantwana benu.” 
Kukhulekwe. 

“Ngiyadabuka kakhulu bazali ngoba abantwana bethu bakhule 
ngesikhathi esibi; isikhathi sezifo eziyingozi. Ngezikhathi zethu 
ubusoka kwakungumdlalo owawusematheni, into eyayithakaselwa 
yiningi. Insizwa enezintombi eziningi yayibizwa ngesoka 
lamanyala. Namhlanjena insizwa enezintombi eziningi ibizwa 
ngesoka elibuya namanyala; amanyala azokwandisa izindunduma 
zamathuna phakathi komuzi. Badideke-ke abantu beNkosi, 
baye kokuzwa kwabanamanga. Bafike babatshele ukuthi kufiwa 
kangaka nje emndenini yingoba umthakathi usekhaya. Uma 
unegazi lenja nje, umshophi uphuma nawe, kuthiwe nguwena 
umkhunkuli.” Kukhulekwe. 

“Umuntu osadlalela ocansini olungaphephile, ngiyadabuka! 
Ngithi ngiyadabuka! Makaqale ukubeka imali yamalungiselelo 
omngcwabo wakhe. Kufanele athi efa umuntu, abe eseke 
walibamba iqhaza ezindlekweni zomngcwabo wakhe. Lesi sifo 
sidla fumuka sidle silaza. Wake wakuzwaphi kodwa ukuthi 
kwake kwakhona isifo esehlula odokotela nezinyanga? Qaphelani 
bantakwethu, ayikho inkubela kulesi sifo! Phezu kwemizamo 
engaka kahulumeni echitha izigidigidi zezimali ngenhloso 
yokuqwashisa thina ngobungozi balesi sifo, kodwa abantu basafa. 

116 



Salwisana nengcindezelo yobandlululo eyayinzima kabi, kodwa 
saze sayinqoba. 

Sesizobhuqabhuqwa yingculazi-ke manjena? Kahleni bo 
bakithi, kahleni! Umuntu esizokumphatha lesi sifo kusukela 
namhlanjena njengoba senginikhuzile nje, kuyobe uthole into 
abekade eyifuna. Ehhene, umuntu uyayithola phela into uma 
eyifuna. Sekuya ngakhona manjena simeluleke uhulumeni ukuba 
angabe esaqhubeka nokuchitha izimali ngokwelapha abantu 
abaziyisa ekufeni bebhekile. Ngamabomu phela lawa! Baningi 
kabi abantu abangasebenzi okungaba kuchithwa izimali ngabo 
bezanyelwa imisebenzi, hhayi abantu abagangayo.” Kukhulekwe. 

“Asethembe-ke ukuthi nizwile. Abahlakaniphile bazophepha, 
kodwa inazingana kanye nentashingana yona ngeke idabule. 
Ohlaba eyakhe-ke akalelwa.” Kukhulekwe. 

“Sengiphetha, ngithanda ukunexwayisa ngokuthi ngaphambi 
kokuba niye ocansini nalowo eniqalayo ukuhlekisana naye, 
hambani niye kudokotela ukuyohlolwa igazi. Ngaleyo ndlela 
niyophepha kulolu bhubhane olungumbulalazwe. Ngiyathokoza!” 
Kukhulekwe. Wahlala phansi uNdabezitha. 

Kwasukuma umphathi wohlelo, wathatha wathi: “Bakwethu 
onezindlebe zokuzwa uzwile. Awu, makhulu lawo magama! 
Siyabonga Ndabezitha!” kwadedelwa umculo ohlabahlosile 
ukuphelezela inkulumo kaNdabezitha. Kwathi ungaphela, 
umphathi wohlelo wathatha wathi: 

“Siyabonga kakhulu ngomculo omnandi kangaka! Siyabonga 
bantabami! Sengizothatha leli thuba ngilinikeze umhloli 
omkhulu ukuba asethulele isikhulumi sethu sosuku. Thabizolo!” 

117 



Wasukuma-ke umhloli uMsimango, wabingelela, wathula 
isikhulumi sosuku. Kwathi angaqeda, wahlala phansi. 

Kwasukuma sona-ke isikhulumi, sabingelela bonke abantu 
ngokwezigaba zabo. Sayiqala-ke inkulumo yosuku. “Mangiqale 
ngokubonga indlela enhle nehloniphekile umhloli omkhulu 
angethule ngayo. Nosawoti abehamba ewufaka lapha nalaphayana 
uyolisile. Hhayi-ke mangisho ukuthi ngiyajabula kakhulu 
ukuthola ithuba elifuze leli. Mangisho futhi ukuthi uMnyango 
wemfundo wawukhathazeke kabi ngenkathi isikole sivaliwe. 
Nakuba ekhona umuntu ohleliwe ukuba abonge ekugcineni, 
ngivumele mphathi wohlelo ukuba ngizwakalise ukubonga kwami 
kubazali ngeqhaza abalibambile ukuze isikole sivulwe.” Athule 
kancane esalungisa ipheshana abhale kulo inkulumo yakhe. 

“Uma izifundiswa zethula inkulumo yazo emcimbini 
enjengalena, ziye zicaphune emiqulwini ebhalwe ngosaziwayo 
abanjengoShakespeare nabanye. Mina ngizocaphuna emqulwini 
omkhulu kakhulu; incwadi engcwele ngokukaMathewu 25:14-30 
lapho kufundeka khona kanje: 

UMNINIMUZI NAMATHALENTA 

Ngokuba kunjengomuntu owathi eyokuhambela kwelinye 
izwe wabiza izinceku zakhe, wazinika impahla yakhe; enye 
wayinika amathalenta ayisihlanu, enye amabili, enye laba linye, 
kwaba yileyo naleyo njengamandla ayo; wamuka-ke. 

Encwadini engcwele sitshelwa ngabantu abathathu 
abanikezwa imali ukuba bayizalanise ukuze kutholakale inzuzo. 
Ababili basebenza ngokuncomekayo nangokuthembeka. 

118 



Bawuthola umvuzo ngokusebenza kwabo. Oyedwa wayibeka 
imali wangayizalanisa. Kwathi sekufika iNkosi yakhe izofuna 
inzuzo, wayinikeza yona leyo njengoba injalo ingenayo inzuzo. 
INkosi yamephuca, yathi makunikezwe lowo osebenze kakhulu. 
Akugcinanga lapho, kodwa wajeziswa kanzima.” Wathula 
kancane. 

“Isitshelani le ncwadi engcwele? Thina sikude kangakanani 
nalesi silinganiso? Mina ngibona singekude neze. Zolo lokhu 
bekuvalwe isikole senu ngoba ningalisebenzisanga ithalente lenu. 
Ithalente enaninikwe lona nalithatha naligqiba. Lokho kusho 
ukuthi imiqondo yenu nayonga nangathanda ukuyisebenzisa. 
Nahlala phezu kwayo yaphenduka izigqiki. Lokho kwaphetha 
ngokuba kuvalwe isikole senu iminyaka emihlanu. Naphucwa 
othisha, bayiswa kwezinye izikole lapho kusetshenzwa khona. 

Nokho-ke siyathokoza thina njengoMnyango wemfundo 
ngoba nabuye nakhumbula ukuthi umqondo awudalelwanga 
ukuba kuhlalwe phezu kwawo, kodwa wadalelwa ukuba 
usetshenziswe. Ukuhlanganisa kwenu amakhanda 
njengomphakathi kwasiza ukuba niphume nesixazululo 
okuyisona sona. Namhlanjena sihlangene lapha ukuzonihalalisela 
ngokuphumelela kwenu ukusebenzisa kahle imiqondo yenu. 
Ngiyathemba ukuthi nenkampani yakwa D&D yanilekelela 
ngoba yayibona ukuthi niyasebenza. NoMnyango wemfundo 
uzofaka isandla kulo msebenzi wenu eseniwenzile.” Kwaduma 
ihlombe ngenxa yenjabulo. 

“Kungumsebenzi woMnyango wami ukwelekelela laba 
abazamayo. NesiZulu siyasho ukuthi ithendele elihle likhala 
ligijima. Ngamanye amagama yithi uzibika ukuhlupheka 
kwakho, ukhala ufuna usizo, kodwa makube khona okwenzayo 

119 



ukukhombisa ukuzama kwakho. Akafuneki umuntu ohlezi dekle 
nje athi ulindele uhulumeni. Uhulumeni akanayo imali yokusiza 
abantu abahlezi. 

Sengiphetha-ke ngithanda ukuqwashisa abafundi ukuba 
babhukule unyaka usasuka phansi nje. Akusizi ukuba umuntu 
ahlale angafundi unyaka wonke, kuthi ekugcineni aqale 
ukubamba eyeka. Abanye bakwenza lokho ngoba bethi bathembe 
‘izimbuzi’ uma sekuzophela unyaka. Sesiphelile isikhathi saleyo 
nkohlakalo. Nalabo abathi bafihle induku emqubeni, ngithanda 
ukubexwayisa ngokuthi ayibe isasebenza, ibolela khona lapho 
emqubeni. Ngiyabonga!” Kwaduma ihlombe. Wahlala phansi. 

Kwasukuma umphathi wohlelo, wathatha wathi: 

“Siyabonga kakhulu kuNgqongqoshe ngamazwi amnandi 
kangaka! Siyabonga! Ngizothatha leli thuba-ke ukuba 
abahlonishwa bethu, nalabo abamele inkampani yakwa D&D 
kanye nomkhandlu ophethe isikole basihole siyovula itshe. 
Sisasukuma, ngicela ikhwaya yesikole isikhiphe ngomculo.” 
Nempela kwaba njalo. 

Kwathi bangafika etsheni phandle, bawumbula umbhalo. 
Umphathi wohlelo wathatha wathi: 

“Sicela uSihlalo womkhandlu ophethe isikole asifundele 
umbhalo oqoshwe etsheni. Woza ngaphambili Sihlalo. Ehhe, 
awuzwa-ke.” Wawufunda. Kwathi angaqeda, umphathi wohlelo 
wabatshela ukuba baphindele etendeni. Nempela kwaba njalo. 

Kwabe sekunikezwa umhloli omkhulu ithuba lokuba aphethe 
umcimbi ngokubonga. Wathatha wathi owengwazi: “Mphathi 
wohlelo, umsebenzi onginikeza wona ubukeka ulula emehlweni 

120 



abantu; umsebenzi wokuthi nje ngiyabonga. Nokho-ke awulula 
njengoba umuntu ecabanga. Lo mcimbi ungumcimbi wonyaka. 
Ukuze ube kuleli zinga okulona, ubangelwe ukuba khona kwenu. 
Ngivumeleni muzi wakwethu ngiqale ngibonge ubaba umfundisi 
osivulele ngomthandazo, wasisondeza eNkosini. Angingabazi 
ukuthi ukushweza kamnandi kangaka komcimbi bekuyingenxa 
yezibusiso ebesizicelelwe nguwena baba! Siyabonga kakhulu. 

Ngibonge futhi uNdabezitha ngenkulumo ephusile 
nehlabahlosile asinikeze yona. Onezindlebe zokuzwa uzwile. 
Ndabezitha! 

Mangibonge futhi kumhlonishwa uNgqongqoshe woMnyango 
wemfundo ngokuphumelela kwakhe ukufika lapha phezu kokuba 
bematasatasa kangaka kulezi zinsuku! Siyabonga ngenkulumo 
emnandi kangaka; inkulumo enohlonze, eyakhayo nefundisayo! 
Siyabonga kakhulu Mgabadeli! Ungadinwa nangomuso. 

Ngabe ngiyibhimbi uma ngingayibongi inkampani yakwaD&D 
okuyiyona elekelele kakhulu ngokwakha amakilasi ayishumi. 
UMnyango wemfundo uyaziqhenya ngezinkampani ezinjengoD&D 
ngokulekelela umphakathi wakithi ontulayo. Siyabonga kakhulu! 

Mangibonge futhi umphakathi nabazali, othisha kanye 
nabafundi ngokubambisana okuhle kangaka! Umcimbi ube 
yimpumelelo. Siyawubonga nomculo wabantwana, bewumnandi 
ngendlela emangalisayo. Sibonge nakukhondathi obegila izimanga 
ebhidisa ikhwaya lakhe kuqhewuka umqhewu. Siyabonga 
kakhulu! 

Sengiphetha, ngithanda ukubonga wena mphathi wohlelo 

121 



ngekhono lakho lokusiphathela lo mcimbi. Bewuwuphethe 
ngobunono bekati. Uphathwa kanjena-ke umcimbi 
womphakathi.” Baxhawulana behleka. 

Kwathi bangaqeda, wathatha wathi: “Ngiyabonga futhi 
ngiyajabula ukudlulisela kinina lesi simemezelo: Izinsiba 
ebeziphephukile sezibuyela lapho zazinquntuke khona. Mangisho 
muzi wakwethu ukuthi kwakungaphephukanga nje amaqubu, 
kodwa kwakuphephuke izinsiba uqobo lwazo. Silubonile ukhozi 
lubhaklazeka phansi ngenxa yobunzima nokwehluleka kwalo 
ukundiza ngaphandle kwezinsiba zalo.” Athule kancane abheke 
kubazali ababethule cwaka. Wathatha wathi: 

“Ngamafuphi nje-ke bazali, umnumzane uSigananda 
usezobuyela eSidididi High School ngonyaka ozayo.” Kwaduma 
ihlombe. Bamxhawula uSigananda. Kwabe sekuvalwa umcimbi 
ngeculo lesizwe. Kwathi lingaphela, kwahlalwa phansi. 
Kwalindelwa okuya ngasethunjini. Kwabuswa-ke. Kwathi 
bangaqeda ukudla abantu, bahlakazeka. 

122 



