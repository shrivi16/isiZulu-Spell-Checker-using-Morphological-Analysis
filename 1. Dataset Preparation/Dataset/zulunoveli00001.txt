
Phakathi koMvoti, neNonoti, ngasentshonalanga uMadundube,
ngasempurnalanga ulwandle, kwakwakhiwe
umuzi kaShaka ogama lawo uDukuza. Ilapho lapha uZulu
wayehlangana khona phambi kweNkosi. Umuntu wayezwa
esekude nje ukuthi manje ngisondela koMkhulu.
Ebona ukuhamba kwezinsizwa zakhona endleleni, zihamba
sengathi zilungele ukushaya noma ubani ezihlangana
naye. Umuzi lo, ngoba wawusegqumeni, wawubonakala
umuntu esekude. Uthango luzungeze umuzi yonke
indawo. Kukhona izigaba eziningi umuzi umunye. Enzansi
nawo laphaya kukhona izindlu zezikhulu nezinduna
zeNkosi, zihenqwe ngothango lwazo. Ngakwesokudla kukhona
izindlu zabaphatha ukudla kweNkosi, enhla kwezabo
kukhona isibaya samathole amasi awo adliwa iNkosi
noMdlunkulu. Isiphondo sawo sibhekene nesibaya esingaphakathi.
Laphaya enhla nomuzi kuyisigodlo seNkosi
noMdlunkulu lapho kungena izinceku kuphela nazo zingena
ngemisebenzi yasesigodlweni noma zibiziwe kuphela.
Wayengekho nje umuntukazana owayengangena
khona. Eceleni ubhekana nesibaya samathole kwakukhona
izindlu zezinyanga zeNkosi neyesanusi esikhulu
seNkosi. Zonke lezi zindlu zineziphondo zazo, eziphumela
ngaphakathi kogange lomuzi luqonde enzansi ezigabeni
zomphakathi. Uthango oluphumela ngaphandle lunamasango
abiyiwe ahlangana athi ngci, engangeni esigodlweni
seNkosi noMdlunkulu wayo, kepha ebheke enzansi,
kanti lawa esigodlo amasango abheke ecaleni omabili
odwa engahlangani namanye amasango, ukuphela
eliqonde enzansi ecaleni nomuzi kuyilelo eliphuma liqonde
esibayeni nasesihonqeni lapho kugeza iNkosi.
Phakathi laphaya esigodlweni kukhona izindlu zoMdlunkulu
zikake indlu yeNkosi. Ecaleni laphaya kukhona
indlu kanina weNkosi namakhosikazi kayise weNkosi.
-8-
okwakuye kuthi nxa enye yezintombi zeNkosi isikhulelwe iye ngakhona ilondolozwe kahle unina weNkosi. Nxa
ibelethe intombazane kube kulungile, nxa ibelethe umfana afihlwe anyenyiswe ayiswe koninalume iNkosi ingakamboni
ngoba umfana wayesabeka ebukhosini sengathi
uzothi angakhula abangise uyise, uyise engakagugi, izinhliziyo zabantu zinamathele kuye.
UMdlunkulu wonke wawunezigqili zawo, eziwuphekelayo, ziwukhelele amanzi, ziwugeze, ziwendlalele, empeleni
noma yini edingeka ngaphakathi yenziwe yizo izigqili. Ziphehla uvathi lokubasa umlilo. Izinkuni zisondezwa
umphakathi ngaphandle eduze nesango lesigodlo
owawuye uhambe uvuma amagama obuphakathi bawo
ukuze ungaphumi uMdlunkulu nxa kusekhona isilisa eduze nesango lawo. Kuthi-ke izigqili ziphume zithabathe
izinkuni zizozibasa zipheke. INkosi yayingaphekelwa yisifazane.
Yayiphekelwa abafana asebeqinile, ukudla
kwayo kuphathwa isilisa. Nxa kuhlatshwa izinkomo
eyeNkosi yayikhethwa ihlinzwe yilowo okungumsebenzi
wakhe, ayibeke endlini yenyama njengoba noyiphekayo
wayaziwa, ingaphekwa nje yibo bonke. Abantwana beNkosi
bejwayele kwanina weNkosi baze bafe kuthiwa
abantwana, bengadli nongazalwa yiNkosi badle bodwa.
INkosi yayiphuma iye ebandla ixoxe nezinduna okwakuyizo
okuthi noma ifuna ukuhlasela iqale ilihlanganise
nazo izwi. Nxa zenqaba yehluleke. Kakhulu nxa kwala
uNdunankulu. Yayingazenzeli ngokubona kwayo, kakhulu
ezindabeni eziphathelela ezizweni ezinye. Yayithi
uma ishisekele ifuna ukweqa izwi lezinduna, kuze kubizwe uzalo nezikhulu eziphethe izwe layo zize kuxoxa lolo
daba, kubonakale isigqi senkulumo lapho sibhekise ngakhona.
Uma udaba lunzima kakhulu kuqoqwe zonke izinsika zezwe layo zizophenyisisa leyondaba.
Omunye umuntu omkhulu phakathi komuzi weNkosi
kwakuyisangoma. Sasibhula njalo sibonisa iNkosi ukuthi
izovelelwa yini, noma izohlasela sibhule ukuthi izonqoba
noma izokwehlulwa, nezigangi phakathi komuzi
sizinuke zibulawe. Ubukhosi kwakube abumile kahle
ngaphandle kwesanusi esihlakaniphileyo, esasiye sithi siyawubona
umhlola okhona nozovela phakathi komuzi weNkosi.
Noma sekubonakala ukuthi kudingeka ukuba kuhlatshelwe
amadlozi kwakusho sona, sithi: "Abaphansi
bathukuthele ngokuthi nokuthi, kuhle bahlatshelwe ukuze
bangalethi imihlola emibi."
Noma kugulwa, kwakuqala sona sibhule ukuthi lesisifo
sibangwa yini emzini weNkosi.
Sekuzovela-ke omunye umuntu omkhulu eNdlunkulu.
Lomuntu inyanga yokwelapha. Yelapha ngaphakathi esigodlweni
kuphela. Ingaze yehlele ezinduneni uma kuvume
yona iNkosi. Eminye imithi ezoyifaka kulaba abagulayo
baseNdlunkulu izoyibhulelwa isanusi.
Yayiba umuntu ofunde kakhulu imikhando yokuqonela
ezinye izizwe, ifunde izintelezi zokushabalalisa nobuthakathi,
ifunde ubulawu bokwenza iNkosi ithandeke kuso
sonke isizwe sayo, ihlonipheke ingabi novalo, ibe nesibindi.
Lenyanga yiyo eyayifunde imithi yokuchela impi yeNkosi
ukuze ingehlulwa izitha; yayihlala njalo ibheke
impilo yeNkosi nendlu yayo. Nxa iNkosi izohlasela isizwe
esesabekayo inyanga yayithatha udengezi lokhamba
kubizwe isalukazi esidala, ithi kuso asicibele impi. Siqale
ngebutho elikhulu eliyintanga yeNkosi, sihambe sifafaza
intelezi side siyikha ezimbizeni ezinkulu lapho bikade
ithakwa khona inyanga; Kuleyo mbiza inhliziyo nesibindi
sengwe nebhubesi nesikabhejane nendlovu kwakungasaleli.
Okwakumangalisa ukuba inyamazanyana encane
Inyengelezi yayingasaleli namafutha ayo.
Amakhosi akwaZulu ayeba nabantu abasondela kuwo
ngaphezu kwezinceku, ngaphezu koMdlunkulu - izincelebana
zawo. . Umuntu onjalo wayebizwa ngokuthi insila
yeNkosi. Uye owayeyibhucunga nxasana igeza, uye
owayebheka abafana namantombazane ayelusa uMdlunkulu
noma ungaphakathi esigodlweni noma uyogeza.
Nabaphatha ukudla kweNkosi babeboniswa uye. Utho
olonakele phakathi koMdlunkulu uye owayeluhlola kuqala,
neNkosi icwalwe uye. Umfana owayecobela igudu
-11-
leNkosi, abheke ukudla kwayo wayeboniswa yiyo insila
yeNkosi. Ngamazwi amafuphi insila yeNkosi yayiyinceku
yezinceku eNkosini. Yayingabizwa njengabanye abantu
nxashana ifunwa iNkosi, owayeyimemeza wayethi:
"Nanguy'ubani bo!"- isabele ngokuthi, "Wen'omnyama!"
njengoba yayazi ukuthi ibizwa kanje ifunwa iNkosi.
ISAHLUKO II.
Ukuvela KukaJeqe
Izibongo zikaShaka ezithi, "Wathi esadl'ezinye wadla
ezinye," zifanekisa isimo sakhe sokuba wayengahlali isikhathi
eside engahlasele ukuba anqobe izizwe adle izinkomo;
aphendule labo abanqobileyo babe uZulu. Wayelazisa
iqhawe alixoshise izinkomo.
Indaba yethu isuka kokunye ukuhlasela kwakhe okwaveza
ubuqhawe bukaJeqe:
UJeqe lo kwakuyindodana kaSikhunyana wakwaButhelezi.
Ukuze asondele kangaka kuShaka, kwaya ngoba
wambona ubuqhawe empini, lapho eyibhungu eseliqinile
ethwalele uyise uSikhunyana. Wayethwala ucansi lukayise
nesikhwama soshwele olugayiweyo. Babekhona abeNkosi
abocansi nesicamelo negudu nesihlangu nemikhonto
nesigubhu samanzi nesotshwala, netshe likagwayi nenhlaba.
INkosi yayiphatha ubhoko, kuthi lapho impi isisondele
noma isibonakala buqamamana, ibe isibiza induna enkulu ukuba ihlele amabutho, isizoyiphaka, ithabathe
izikhali zayo nesihlangu. Lonke udibi lolu olwethwele
impahla yeNkosi lwaluye lukhonjiswe indawo lapho
luzohlala khona. Imvama lwaluhlala endaweni ephakemeyo,
lapho luzobona kahle ukubambana kwayo, lubheke
nalapho iNkosi ikhona ukuze lwazi ukuba luyobamba
kanjani, lusheshe lufinyelele kuyo.
Kwamanye amakhosi konke lokhu kwakungadingeki
ngoba ayehlala ekhaya, impi ihambe nezinduna. Kodwa
ekusukeni kwakhe phansi, ukuqala kwakhe ukunqoba
-12-
uShaka wayeziphathela mathupha impi yakhe, nezinduna
zakhe zitshelwa uye ukuthi impi izobamba kanjani.
Wayejwayele uShaka ukungena esibayeni kusondele
kuye izinduna axoxe ezempi nazo. Uthi lapho exoxa ngelinye
ilanga, uthi: "Sizoze sithambe amadolo, ake sihlasele
ngalapha, siyekodla khona."
Enye induna ithi: "Awu, Nkonyane yeSilo, sisand'ukufika
nje singakaphumuli!"
Athi uShaka: "Qha, siphumule kwanele."
Nempela zivume ezinye izinduna. Kube sekuthunyelwa
njalo ezikhulwini kuthiwa azifike namabutho. Zithi
ziphela izinsuku ezisithupha amadlangala abe esegcwele
amabutho. Sekuzwakala ngezaho. Sekunuka ulusi lwenyama
yonke indawo. Seziwe zaba ucaca izinkomo. Kuhlatshelwa
amabutho.
Ngeleshumi ilanga iNkosi yabiza uNdunankulu yathi
makavive amabutho angene esibayeni phambi kwakhe.
Asho izaga zawo aqoqana, angena aphelela. Adlala kwathunqa
izintuli, amaqhawe sebewabonga ngokuhlabana
kwawo.
Laqhamuka "ILembe elidle amanye" enhla nesibaya, liqhamuka
selihlome seliphelele, selifake namashoba alo.
Zathukuthela zathelwa ngamanzi izinsizwa. Izinduna
zashaya kwaze kwaba buhlungu izingalo. Kuzona sengathi
ngakube seziyanikwa khona lapho.
Baqala bavuma amahubo amakhulu empi. Insila yeNkosi
isilapha eduze kwayo. lnyanga isiyithake yaphelela
intelezi yempi. Yachelwa yaze yanela.
Wayikhipha ngamabutho ayo yaye yalala endle ngale
yomini. Udibi-luyalandela nempahla yamabutho. UShaka
uphelekezelwa isigejane samaqhawe, eduze kulandela
abathwele utshwala bakhe nogqoko lwenyama namacansi
nesicamelo, nayo yonke into ayidingayo. Lathi lishona elangomhla wesithathu bephume ekhaya, babeqhamuka
ezweni lezitha abazihlaseleyo. Yonke imizi
yakhona eyencikene noZulu, yathutha konke okwayo, nezinkomo
nokudla nabafazi nezingane, isilibangise koMkhulu
wabo.
-13-
INkosi yakhona isilivivile lonke elayo izwe ngamabutho.
Kwathi ekuseni yayisibhekene eduze. Udibi selusele
emuva, _ impi isiphethwe uye uShaka uqobo. UJeqe
ulaphaya phakathi kodibi.
Wathi ukuba ayiphake okaNdaba ngaleyomini, Iokhu
ihlangabezana ehlanzeni Iezinqawe neminga, lapho imvula
seyavula izindonga eqeleni yezwakala imidlenevu ukuthi
isiyilumekile eqeleni, iZindlondlo zathi: "Niyadela nina
esenilapho" Iwasha uthuli, Iilodwa nje iqhawe elithi:
"Ngadla mina kasobanibani," Othize wathi, wathi, munye-
nje othi: "Hloma wethu!"
Lapho sekubengezela inswani phakathi kwezinqawe,
munye nje ogingqikayo, munye nje abamthuthela ngeklwa
bamphonse odongeni. Bayabukela abafana abaludibi
bebukela belaphaya. ILembe eladla amanye, amashoba
alo -ehla enyuka phakathi kwempi, Iizihlabanela -
kukhala inkumba lapho kuthi thu-thu-thu! Kwabamnyama
umuntu wangaqonda ukuthi izozala nkomoni. Zaziyisunduza ngenhla eyakoShaka, yaqala ukuhlehla ngoba
isisindo sezitha sasingakuyo.
Uthe ukuba abone uJeqe ukuthi ifuna ukuza nayo, wathatha
isijuyana sakhe nehawu, wathi: "Anongibhekela
umthwalo wami, ngisaya kokulwa."
Nembala wathi galo yephuka, eqonde khona enkundleni
yempi. Uthe efika nje esenephika lokugijima, wafica
bemlahla phansi umfo oliqhawe owayelwa eduze neNkosi.
Akabuzanga wasimze waziphonsa nje kuleyo
nsizwa ende. Yathi iyathatha, wahlanganisa ngehawana
lakhe, umkhonto washishiliza phezu kwalo. Wafola uJeqe
wawuphisela esiswini waye waphuma emhlane, wayiqethula
ngesinquthu phansi - wabona izinsizwa ezimbili
sezibange kuye uShaka uqobo, waziphonsa ngaphambi
kwakhe uShaka, wayigwaza enhliziyweni engakuye, wayethatha
enye uShaka ngeklwa lakhe. UJeqe wathatha
imikhonto emibili kulo amgwazileyo walwa, lapho uShaka
wamemeza, bamuzwa ethi: "Nobuyelaphi na?"
Lapho uJeqe asalwi usethi mhlola! Khona phambi kukaShaka
yamphisela ngeklwa uJeqe ethangeni insizwa,
ithe iwukhipha umkhonto layithatha Ilembe eladla ama-
14-
nye. Waguqa phansi uJeqe. Wabe uyathe uyasukuma
kwala. Lapho isivuke ngokunye iMidlenevu izwa izwi likaShaka
- wayiqunga isibindi, bayisunduza eyezitha;
iZindlondlo seziyilumekile ngenzansi, abantu sebewe sebe
ucaca, igazi seliyagobhoza, munye nje osenamathumbu
asenekeke obala. Bayisusa yabaleka eyezitha. Lapho
uShaka esekhathele wahlala phansi kwesinqawe wamemeza
omunye umfo wathi: "Hamba ubheke inxeba lalowa
mfana."
Wathi ukuba afike kuJeqe wabona ukuthi ulimele, wambeletha
wamsondeza eNkosini. Yathi iNkosi: "Ungokabani
mfana ?"
Wathi: "NgingokaSikhunyana wakwaButhelezi."
Yathi iNkosi: "Qha, ngikubonile mfana! Mthwaleni niyomgeza
inxeba, nimthele amakhambi."
Bayixosha baye bayithela emakhaya, badla izinkomo,
abanye babuya nezintombi nabafana. Yakhukhula-ke
impi isibange ekhaya kwaDukuza. USikhunyana wasala
noJeqe emzini wakwaQwabe, emthoba emelapha. Emva
kwamasonto amabili waqala ukuhamba ngothi, ithe iphela
inyanga wayeqala ukutotoba, uyise ehamba emhlenga
baye bafika ekhaya: Bayafika ekhaya bezwa kuthiwa bekufike isigijimi siphuma eNkosini sizobuza kuSikhunyana
ukuthi umfana unjani. Basitshela ukuthi sekuyoba
ngozi makhaza, kodwa abakafiki ekhaya.
Kwadlula isonto kwafika esinye isigijimi sesibiza uSikhunyana
ukuba aye koMkhulu. INkosi yafika yathi kuye:
"Ubani ibizo lomfana wakho na?"
Waphendula wathi: "Ndaba, ibizo lakhe uJeqe."
Yathi iNkosi: "Naziya izithole eziyisihlanu nenkunzi
yazo, ngizixoshisa uJeqe."
Babonga bonke ababekhona.
Yathi iNkosi: "Hamba nazo lezi zinkomo, umfana lowo
ngiyamfuna ukuba eze lapha kimi."
Nembala wazithatha izinkomo uSikhunyana. Uthe ukuba
afike nazo ekhaya kwaphuma umuzi wonke, lokhu sezisesibayeni.
Sezwakala isifazane singcwenga sithakazela
izinkomo. Wamemeza ngezwi elikhulu uSikhunyana
-15-
elandisa umuzi wakhe ethi: "Lezi zinkomo zixoshiswe
uJeqe yiNkosi."
Uthe engakaligwinyi, uJeqe wangena ngentuba, wadlala
bambonga abanewabo bathi: "Mlamlankunzi ungaziyeka
zibulalane. Dlala Jeqe onjengempisi."
Bakikiza onina kwajatshulwa kwaba nje; nabanewabo
ngoba nabo babengamaqhawe badlala!
Lwatshakafula oluSikhunyana, lwangqongqotha umbubuluzo
walo ngempiselo lwathi: "Phindela khona Jeqe
onjengempisi."
Waphinda wadlala uJeqe, bakikiza onina.
Kwadlula izinsuku ezisihlanu uSikhunyana wenza idili,
lokhu sekuphekwa utshwala, wahlaba inkomo yakhe ebomvu
ebonga amadlozi awoyise amsindise empini kanye
namadodana akhe onke, amveza nakoMkhulu ukuba umfana
wakhe avele eNkosini. Kwabuthana sonke isigodi
sakubo beza kobusa. Wabatshela-ke abantu uSikhunyana
ukuthi iNkosi imbizile uJeqe ukuba ayohlala kuyo.
Wayesethi: "Mapheyana nabanawe bakho, lungisani izikhali
zenu, ngomhlomunye nophelezela uJeqe nimyise
kwaDukuza." ·
Lokhu uMapheyana inkosana kaSikhunyana kanti usengenwe
umona ngoJeqe. Inhliziyo yakhe lsibalisa ukuthi
yini ukuba athi alwa kangaka okhalweni lwabantabakaTayi,
angenzelwa udumo lwenzelwe umfana! Wala wathi:
"Mina angiyi lapho." ·
Kwasuka isidumo phakathi komuzi kaSikhunyana, we-
hlukana phakathi. Abakwabo kaMapheyana bamvuna
nabakwabo kaJeqe bamvuna uJeqe. Yaze yahlomelana
lzinduku, uButhelezi wabiza amanye amadoda akhelene
nawo azocima lolu thuli. Waphuma uMapheyana
umuzi, yaba mibili imizi kaSikhunyana.
Bamphelekezela abafowabo abathathu uJeqe. Basuka
ekhaya balala eMvoti. Mhla bezongena koMkhulu lalise
nasebukhweni bezinja, lishaya umoyana omnandi wasentwasahlobo.
Ayi, muntu wethu, azisavunule Iapho izinsizwa
zakwaButhelezi sezithe mhlola. Zihlome zithe
shi! Zithe ukuba zingene esibayeni lokhu uShaka uhlezi
enhla nesibaya, nezinduna, izinceku ziphakamise lsi-
16 -
hlangu phezu kwekhanda lakhe, ubeke isicathulwana sokhamba
lotshwala, uxoxa nempi, wezwakala umfo kaSikhunyana
omdala kunabanye edazuluka ngephimbo, ebonga
uShaka!
llembe eladla amanye amalembe!
Dlungwane kaNdaba,
Odlunge emanxulumeni,
Kwaze kwasa amanxuluma ebikelana,
Shaka kashayeki,
UNodumehlezi kaMenzi,
UShaka ngiyesaba ukuthi nguShaka,
UShaka kwakuyiNkosi yaseMatshobeni,
lnkomo ekhal'emthonjeni,
lzizwe zonke ziyizwile ikhala,
lzwiwe uDunjwa waseLuyengweni,
Yezwiwa uMangcengeza wakwaKhali.
Uteku lwabafazi bakwaMongabi,
Betekula behlezi emlovini,
Bethi uShaka kayikubusa kayuba Nkosi,
Kanti yilapho ezakubusa.
Umlilo wothathe ubuhanguhangu,
Oshise izikhova eziseDlebe,
Kwaye kwasha neziseMabedlana,
Ndaba wakoMkhulu!
"Amanga Ngonyama! Yithi abafana bakaSikhunyana
wakwaButhelezi, sithunywe nguBaba, uthi asilethe uJeqe,
ngoba iNkosi yayilayezile mhlazane imxoshisa izinkomo.
Siyakhuleka thina zinja zakho, sithi thuthuka Ngonyama
ube ngangezintaba."
Wathi uShaka: "Uphi uJeqe?"
Wavela uJeqe wathi: "Ngilapha Ndabezitha."
Yasho-ke iNkosi yathi: "Uye lo? Ngawubona umhlanganiso
wakhe eshiya abanye abafana, impi isisimele kabi
wafika wayisusa. Wathi sondela lapha mfana."
UJeqe wakhwica ibheshu lakhe wagaqa ngamadolo
waye wasondela eNkosini. Yamthanda iNkosi, yambonga
yathi: Uguqa ngedolo okhalweni lwabantwana bakaTayi."
-17-
Ithe lapho isiphuma ngesiphondo esingenhla yambiza
yamxoshisa isiphuku sokwembatha nocansi. Yamkhombisa
ilawu azolala kulo eduze nelawu layo. iNkosi esigodlweni.
INkosi yabiza inceku yathi: "Hamba ulaye lomfana,
umtshele yonke imithetho yasesigodlweni."
Nembala inceku enkulu uNozitshela wangena elawini
likaJeqe. Wathi: "Mfana kaSikhunyana ngingena nje ngizokuyala.
Wena ungathi ngibonwe yini ukuba ngingene
lapha ngaphakathi. Ukufa lokhu ongene kuko. Ukusondela
eNkosini ngohlobo olunje ukufa mfana kaButhelezi.
lsigodlo seNkosi nezigqili zaso ukufa. Noma usulingwa
kanjani ungavumeli inhliziyo, wobe uzigwaza ngowakho
umkhonto. Ungabi umngani wokude uhlekisana
noMdlunkulu; futhi ungavumi ukuba bade bekubiza ukuba
ungene ezindlini zabo. Bonke laba bafanyana namantombazana
zinhloli. Enye into ungabi isigcwelegcwele
sokudla. Uzobona inyama izigingqane uziphe ungaphiwe,
kanti sekungukufa kwakho. Uzokhangwa amasi notshwala
kuphihlikile, nxashane ungaphiwe muntu ungakuthinti.
Umuntukazana akadli nabantwana beNkosi.
Nxa bekupha ukudla ungadli ngezinkezo zabo, wokudla
ngesandla. Ungadleli esitsheni sabo, wokuthululela
kwesakho. Ukudla kwabantwana ukusibekele, nesinambathi
nomcaba wabo uwusibekele ngembenge. Ungahlali
phakathi kwabo, uqede lokho okuthunyiweyo ubuyele
emnyango welawu lakho. Noma ulambile uma kungakhumbulanga
muntu ukukupha ukudla wohamba uye
kofuna ezigabeni emabuthweni. Umuntu ongaze uzibike
kuye lapha ngaphakathi isalukazi lesiya. Bonke laba
abafana abancane obabonayo namantombazana, banabaninibo
bokubapha ukudla. Uhlale Iigokuhlonipha, nxa
ubizwa uMdlunkulu usabele ngokuthi 'Ndlunkulu!' Nxa
sekuhlwile noma bekubiza ucashe. Zikhona izigqila zamantombazane
zokubendlalela abafana abancane bokuba
babathume nxashana sekuhlwile. Intuba yakho yokuphuma
nokungena ibenye, ungaphumi ungene ngentuba
ephuma amantombazana eNkosi. Nxa wamukela ubisi
ezincekwini zokusenga, ithunga ulibeke phakathi kwesa-
18-
ndla uliphathele phezulu. Ungahlali unensila ezandleni
zakho, noma ulethela abantwana beNkosi ukudla, wobeka
amanzi ngodiyo olumcenge, abahlambela kulo. Ubeke
isigubhu samanzi eduze, kuhlambe lowo uchithe, uthele
amanye. Uhlale uchophile ugeze umzimba ugcobe amafutha."
Walalelisisa uJeqe kuyo yonke lemiyalo. Wathi: "Ungitshelile
okumayelana nabantwana, kepha awukangitsheli
okuqondene noqobo lwayo."
Wathi uNozitshela: "OkweNkosi wokuqonda ngokutshelwa
yiyo. Yona izulu eliphezulu. Nxa ungaba yinceku
yayo yokutshela okwayo. Kodwa njengoba ngibona ikunike
lelilawu, ifuna ukuba ubheke isidumbu sayo. Ungalali
kakhulu, noma uzwa umsinjwana uphume ubheke.
Wokhothama njalo nxa useduze kwayo, ungayeleki ngesithunzi
sakho. Zonke izinto evama ukuzifuna uhlale
uziqoqile ungephuzi nxa izifuna. Uqunga luhlale luseduze,
utshele umfana ahlale alungise konke kwayo. lmitsha
yayo namashoba neminyakanya neziqhova ude ukukhipha
kushaywe ilanga nomoya ukuze kungadliwa zinundu."
ISAHLUKO III.
Okwenziwa Esigodlweni
Kwathi esanda kufika nje uJeqe esigodlweni iNkosi
yamsondeza kuyo. Kwaba uye osondeza amanzi okuyigeza,
kwaba yilokhu imthuma ukuba abheke ukuthi ukudla
kwayo kulungiswe kahle na. Athi umfana nxa esendlalile
ayobheka ukuthi wendlale kahle na. Abale amacansi
nezihlandla ukuba zingaki, nezicamelo.
Kwadlula izinyanga ezine uJeqe efikile esigodlweni,
wabona enye inceku ingena ngentuba yoMdlunkulu lokhu
uhlezi ethunzini lothango unyezi, wathi: "Hawu, uthi
umuntu wesifazana Iowa?"
Wathulisa wabuka, wambona emi ethe ne ngomhlane
othangweni. Wema isikhashana, wasithela ngompheme
-19-
wokuphekela. Wayeshaya ngalapha kwezindlu ezimbili,
uthe ethuka Iowo muntu wayesemphethe uJeqe onjengempisi.
Pho, uphethe ubani, insizwa yakwaZulu esinamathambo
aseqinile kunawakhe! Kwaba ongaphansi nongaphezulu,
yadlubulunda insizwa yaphuma yabaleka. Wakhohlwa
ukuba uzotshela bani ukuthi ubone lomuntu nokuthi
umehlule ngamandla. Uma wayeshilo kwakobulawa
yena uJeqe kuthiwe umyekeleni.
Uselwa lokunyathela iNkosi lwalungathunywa yibo onke
abantu. Lwalukhethelwa abalo njalo okuye kuthi nxa
iNkosi isizokweshwama baye kolukha eduze nolwandle.
Phakathi kwalaba kwakukhona umfo wasebuThonga owayeyisikhonzi
kuShaka ngoba waxoshwa kubo kuthiwa
uyathakatha. Ukuze asondele eNkosni uShaka waya
ngoba wadunyiswa enye induna yathi uyifundile le mithetho
yaseNyakatho, kunjalo nje usemdumise kubantu ngamakhambi.
Wathi ukuba afike eNkosini, waba yisithunywa
senyanga yeNkosi sokuya koxebula amagxolo angamakhubalo
nokuya kokukha amakhambi.
Libizwe-ke lelibandla yiNkosi lixoxa nayo. Lomfo wasebuThonga
uxoxa ezakubo lapho aphuma khona. Ubaxoxela
ngentombi enhle yakubo athi seyehlule namakhosi
akhona. Uthi uselihambe kakhulu naleli lakwaZulu
kodwa kazange ayibone intombi enhle njengayo.
UShaka athi: "Suka lapha uthi likhona iThonga elingedlula
izintombi zakuleli lakithi?"
Athi: "Ayi Ndabezitha, Iowa muntu sengathi wayelolongwe
ngembokodwe. Uketshezi lufike lugqame ngisho seziphelele, ilamba lidlile! Idanda libanzi, umzimba, uyalingana ngokufanele kuze kufike onyaweni. Intando
yinde amehlo mahle, ithi nxa ibheka ivunywe amashiya
ayo. Kepha inqaba lapho ikhona ayivumi ukuqoma.
Udumo lwayo nobuhle bayo sekuze kwafika kude. Kufika
nezithunywa zamakhosi acebileyo zizoyeshela, kepha
idimde ihleke usulu nje. Ithi nxa iziqhayisa 'Mina ngothanda
insizwa okuyothi noma impofu, ingenankomo ibe
ithandwa yimi ngenhliziyo yami nayo ingithanda. Bakhona
abangakhangwa ukuya esithenjini samakhosi anezinkomo
eziningi kodwa konke lokho kimi akungeni!"
-20-
Umfo wasebuThonga ukhuluma nje uJeqe ulapha eduze
neNkosi ulalele. 
Ukhuluma nje lomfo uShaka uyamphikisa uthi: "Awukalihambi
leli lakithi ubone izintombi ezinhle. Ulibala
ukuya ehlathini uyofuna imithi, uxebula amagxolo, ukha
amakhambi. Thina esike sihambe izwe nje singakutshela
ngabantwanyana bakwaZulu. Asikho esinye isizwe esizala
izintombi ezinhle kangaka."
Kanti ixoxwa nje lendaba uJeqe usengenwe yisifo esikhulu
sengathi angake ayibone lentombi eseyihlule amadoda
nenhle kangaka. Wezwa esengenwa uthando lwayo
engazange ayibone, loluthando luqhutshwa idumela
layo nobuhle bayo. Wezwa engasazizwa uJeqe, wazimise- .
la ukuthi sengathi angayibona ngamehlo akhe. Waze wathi
enhliziyweni yakhe: "Ngozimisela ukuba ngize ngiyibone."
UJeqe athi: "Kubuhlungu ukuba yinsila yeNkosi. Nxa
bengingumuntu okhululekileyo bengizolihamba lelilizwe
elibanzi ngiye ngiyibone. Pho, kusizani lokhu ngimelwe
ukuba ngibe lapho kukhona iNkosi yami."
Kuthe lapho esengenwe uthando lwayo eyedwa elawini
lakhe wathi: "He, izintaba ezikude zingumasithela!
Eziseduze ziyimboniselo! Ziyajabula izinsizwa ezikhululekileyo
eziya lapho zithanda khona. Thina sizigxilagxila
zakoMkhulu!" .
Usehlezi ebheke ithuba lokuba aye ezigabeni abe yilokhu
ebuza iThonga ngalentombi. Athi angalithola aye
exhibeni lalo, limzekele okuningi ngalentombi, waze wacishe
wayazi engazange ayibone. Abuye azibuze uJeqe
athi: "Yini kodwa? Imbala angilunjiwe nje! Ngafa impela
ngomuntu ngingamazi!"
Ngalesikhathi uShaka wayengasenalo ugazi ezikhulwini
nakwabakayise nasezincekwini phezu kobuqhawe bakhe
obamenzela udumo nokuba abe igugu likaZulu, wayesebakhathazile
abantu ngezimpi. Namabutho ayesezikhalela
ethi: "Size siqhakaze izimvu singaganiwe, singabazi
ubumnandi bokuhlala emakhaya, kube yilokhu sihamba
ezintabeni, silale endle, sifa yindlala! Ayi uyasibulala
uShaka. Sithi sibuya nazo zimboze izintaba nezi-
-21-
nkalo, igazi labaningi bakithi lichithekele ezizweni, singakaphumuli
useyasibiza ukuba siye kohlasela kwezinye izindawo." Sekukhona imvunge enkulu phakathi
kwabantu kodwa engayazi ngoba besaba ukumtshela.
Babemuzwa nje ethi uphi uJeqe? Izinceku zimemeze
zithi: "Nangu uJeqe! Nanguy'uJeqe!" . ,
Ezwakale esabela ethi: "Wen'omnyama, Ndabezitha!
Kwathi ngelinye ilanga kuzoba umkhosi, sekufike inyanga
izokwelapha iNkosi, iNkosi isizonyathela (umkhosi)
amabutho esakhe amadokodo abantu sekunyathelana nje
ezigabeni, lapho kayisaphumi endlini enkulu engenhla,
kungesikho elawini, endlini lapho kukhona udibi lobukhosi
eyayiphathwa uyise, lapho kukhona imithi nezintsha
zamakhosi okuyilokhu zambozwa ezimbizeni ezingavulwayo,
zanindwa ngobulongwe, kukhona amathusi nemikhonto,
nezinsimbi zemikhando, amatshe okukhanda ilizwe.
UJeqe wabizwa yiNkosi yathi kuye: "Uzongena lapha,
ngizogcatshwa ngegazi lakho." 
Nembala uJeqe wangena kuleyondlu okungangeni muntu
kuyo, kukhona isihlandla nenkatha, igama layo indlu kayingenwa,
kukhona imiklezo nemnyakanya. Sonke isikhathi
ivulwa kuphela nxa kuzongena iNkosi noma unina
weNkosi nabo bangene kukhona inyanga enkulu yeNkosi.
Kwaphela isonto uJeqe neNkosi nenyanga bevimbeleke
kuleyondlu, ibaphethe inyanga ibagcaba, iphalazisa
iNkosi ngezintelezi ezinkulu, ezimhlophe nezimnyama.
Ekuseni uNozitshela usehlezi emnyango ukuba emukele
okuphumayo angenise okudingekayo. Onke amanyala amabi
akhishwa eNkosini esulelwa kuJeqe. Anikwe amakhubalo
aqinile aye yisibonda esiqinile seNkosi, kuzawulwe
ocabangweni lwakhe uJeqe, kungeniswe imbuzi emnyama
ayibambe, athi nxa eseyibambile ibhotshozwe malungana
nenhliziyo kuthathwe igazi layo, lithakwe namafutha
engwe nebhubesi, nenhlwathi, iNkosi incinde, uJeqe
akhothe 'udengezi. lsimnyama manje iNkosi ihlikihlwa,
inindwa ngemithi, ayisabonakali isimo sayo. Akusavunywa
ukuba iphuze utshwala ngoba buphekwa abesifazane.
Sekungena inyama yona ephekwe uNozitshela,
namasi athiwe uye uqobo. Isigubhu samanzi sihlezi la-
22-
pha eduze. Ekuseni lapho ilanga liphuma ilichinsa ngomhlanga,
obhotshozelwe imbobo ebheke eMpumalanga,
lapho lishona ilichinse ngembobo ebheke eNtshonalanga.
Lembuzi ayidliwa okukhishwe kuyo igazi. Inceku enkulu
ibasa umlilo omkhulu, ibekwe elangabini ishe ize iphele
eduze nomnyango waleyondlu lapho laba abathathu
bebona khona. NoMdlunkulu kulezo zinsuku awuvunyelwe
ukuhlala nokudlela egcekeni. Bahlala endlini, noma
beyogeza bayabuya bangene endlini.
Sonke lesi sikhathi ibutho elithile sekuphele inyanga
liye kozingela ingwe, abathile baye ogwini lolwandle, bayofuna
uselwa iNkosi eyonyathela ngalo. Sekukhona izinkunzi
ezimbili ezimnyama ezicijileyo ezihlabayo ezingazange
ziyizeke insikazi, ezanele ukwephusa zakhethwa
eziyobanjwa amabutho ngezandla bazindonye ngezibhakela
zize zife. Inyama yazo iyahlinzwa iphanyekwe othangweni
lwesibaya ingadliwa, iyoze yelashwe iNkosi.
Mhla kuzokusa kube umkhosi iNkosi iyophuma lapho
endlini kuvalwe, iholwe inyanga iphethe ukhamba lwentelezi,
iyifafaze intelezi baye bafike emfuleni, uJeqe
elandela iNkosi ephethe eminye imithi okuzofikwa emfuleni
phakathi kobusuku yelaphe. Bageze khona lapho
kwesikabhadakazi wonke umuntu ulele. Nxa sebegezile
babuyele ekhaya, kufafazwe enye intelezi emnyango welawu
leNkosi, ingene khona, alandele uJeqe, afike endlale,
ilale elawini ngalobo busuku emva kokuba kade ilala
endlini yamakhosi namadlozi. Inyanga ilandele uJeqe
bayolala elawini likaJeqe.
Ekuseni ilanga lingakaphumi, umuntu usezwa umsindo
ezigabeni, behaya amagama bebhema insangu, bebonga
amakhosi. Esibayeni lapha sekuhamba imbongi yodwa
ibonga amakhosi. Liyaphuma ilanga amabutho aseya
emfuleni aseyogeza, sekugcwele abafana namantombazana
abalethele amabutho ukudla. Lapho sebebuyile
ekugezeni badla, ngesikhathi zibuya inhlazane, baqale
manje ukuvunulela umkhosi. Bafake amashoba abo ezingalweni
nasezithweni, kube kuhle kudele. Ibutho eliyintanga
yeNkosi lifake umnyakanya wesakabuli, kube yilelo
libe nento eliyenzileyo elehluke ngayo, noma okule-
-23-
nga esiphundu, noma umqhele nje wombhijo wotshani
obuthile. Kube kuhle kudele.
Lapho-ke azokusho izaga zawo, yilelo linesalo, aqoqana
ngezaga. Ngesikhashana esincane nje yilelo selimi
kweyalo indawo, esehlome esephelele, aseyahaya. Izinduna
lapho sezijuluke zimanzi zishaya, ziqoqa, eputshuka
ngalapha nangalapha.
UJeqe ulaphaya enhla nesibaya usevunule naye, usebase
umlilo wabeka imbiza lapho iNkosi izopheka khona
uselwa. Inyanga isiyiqobe imithi isiyesabeka, nengwe
isihlinziwe yabengwa, nenyama yezinkunzi ezimnyama
isibengiwe. Ecaleni laphaya ngasesangweni lamathole
sekubaswe omkhulu umlilo lapho kuzokosiwa inyama le
yengwe neyezinkunzi ezimnyama ebibulawa amabutho
ngayizolo. Kuzothi-ke lapho inyanga ithathe yonke
lemibengo iyixube ndawonye emqubeni, iyifafaze ngemithi
ibe isiyosiwa. Luyavuthwa laphaya uselwa, iNkosi
iqale yaluhlabela ngoba nxa lungaphathwanga yiyo abakwaZulu
bathi aluvuthwa. Inyanga izolwephula iluthele
imithi, iluqobe amaqashana iluhlanganise nenyama.
Eze-ke amabutho esephanga izindawo ezinhle esibayeni.
Funa lomkhosi ungadlalwa njalo nxashana amabili
engahlangana esangweni izinduna ziwadedele amabanga
kahle okungena esibayeni. Eke nje ahlangana angalwa
kuchitheke konke neNkosi ingabe isaba namandla
okulamula.
Angene ngezigaba zawo kuthunqe uthuli luye phezulu
phakathi lapha kuhamba imbongi iyavundla, iyehla iyanyuka
ibonga amakhosi.
Iqhamuke iNkosi lapho sebephelele noMdlunkulu usumi
wodwa laphaya enhla nesibaya uzobukela, uvunule
uconsa.
Ithi iqhamuka nje ezwakale uBayede ovimba izindlebe.
Yona-ke kayisabonakali sekuyikazela nje. Umuntu
ubona isihlangu nemikhonto kuphela. Ifaka iminyakanya
nemiklezo kukhona izimpaphe zezinyoni ezinhle ezilenga
ebusweni, zivale bonke ubuso zashiya indawo yamehlo
kuphela, ngasemuva lapha kulenga igwalagwala
okulokhu lisuke ezinweleni, ngaphambili nangemuva Ifa-
24-
ka izikhumba zezingwe, ibheshu elensele, ezingalweni nasezithweni
amashoba amhlophe. Iside iya laphaya ibasikaza
ngomkhonto bethi: "Uyizulu! Uyizulu!" Lapho-ke
inyanga isizothabatha umbengo enqwabeni, iqatha lokuqala
ilinike iNkosi ilidle, imibengo iphonswe phezulu, ilowo
alume adlulise, eliwa phansi lingabe lisacoshwa.
Ulapha emva kwabo uJeqe, noma ifunani emkhandlwini
usesondeza lokho. Inyama le ayigwinywa, kugwinywa
uju lwayo, ibe seyifelwa yibo bonke.
Nxa sekuphelile ukudla inyama iNkosi ibuyela enhla
nesibaya lapho sekubekwe khona isihlalo sayo sobukhosi
sesihlotshisiwe ngezikhumba zezingwe, nezingulube,
nendlozi, nengonyama. Phansi lapha kwendlalwe izikhumba
zezingonyama yenabele kuzo. Izinceku nxa libalele
seziyiphahlile ngezihlangu ukuba ingashiswa ilanga, uJeqe
useqojeme lapho ngakwesokunene eduze nayo. Lapho
amabutho aseyagubha, iphume imbongi ithi isaqala
nje ukubonga amaqhawe adlale, babongane kusuke izintuli.
Emva kwalokhu isukume iNkosi ibize uNdunankulu
amemeze ngezwi elikhulu eyihumushela ethi: "Uthi okaNdaba
uludlile uselwa, ngakho lonke izwe selingeshwama."
Umphakathi wenanele: "Uyizulu!"
Sebezogida begubha kuze kucishe kushone ilanga, lapho-
ke iNkosi noMdlunkulu sebebuyele ngaphakathi,
umuntu osemkhulu ngaleso sikhathi sekunguNdunankulu,
uye osetshela izinduna zamabutho okufanele kwenziwe.
Amabutho azonikwa umhlambi wezinkomo awudle
ezigabeni kuze kube phakathi kobusuku, kuyasa ayachitheka
abanga emakhaya sekusala izikhonzi. Mhlawumbe
abazuhlala nasikhathi eside emakhaya kuShaka. Bazothi
besahlezi bayezwa sekuthiwa abahlome bayozidla ekuthini.
-25-
ISAHLUKO IV.
UJeqe Uyavivinywa
Kuthe kungakabi nsuku zatshwala emva komkhosi lo
ekade silanda ngawo uJeqe ubamba iselelesi ngaphakathi
esigodlweni ebusuku. Uthi esaphuma eNkosni nje
esacabanga ukuyolala ubona umuntu engena ngesiphondo
soMdlunkulu. Ukhumbula ukuthi wehlulwa yesinye
iselelesi wangena elawini lakhe wathatha iwisa, wanyonyoba,
kuthe lapho edlula enye indlu sase simbonile, sabaleka
saqonda entubeni, bakhandana khona, sithe la sithi
siyaphuma wabasa ngewisa uJeqe edolweni sawa phansi
iselelesi, wamemeza izinceku zafika, sabanjwa, zasibopha,
kwathi ekuseni sayiswa phambi kweNkosi, kanti
enye yezinceku. Kwathiwa uJeqe makaye kosibulala.
Wayeyiqhawe uJeqe, lapho kuliwa khona wayejabula
kakhulu kodwa ukubulala umuntu engalwi kwakuyinto
elukhuni kuyena. Lelo langa lamenza wafisa sengathi
ngayengezanga koMkhulu. Pho, izwi leNkosi lalingumthetho
wakhe, nokulukhuni kangakanani wayemelwe
ukuba akwenze. Wasigquba-ke uJeqe iselelesi lesi, futhi
singumngani wakhe, babekholana kakhulu. Seside sithi
kuye: "Awu, wena kaSikhunyana, masishone laphaya eqeleni
ungiyeke ngohamba okokuphela ngeduke nezwe."
Kufike ukumhawukela, athi enhliziyweni, ngizokwenzenjani?
Akhumbule ulaka lukaShaka okuyothi angezwa
ukuthi umyekile abulale yena. Ifike inhliziyo kuJeqe
ethi: "Akunani abulale mina kunokuba ngibulale umuntu
engalwi." Abuye akhumbule athi: "Ngiyinsila yeNkosi,
ukungalaleli izwi layo yinto embi." Bahamba basondela
odongeni lapho sekumhlophe amathambo abantu
wazikhalela lomfo wathi: "Impela ngizobulawa uwe Jeqe?"
Wamthela ngemvula yezinyembezi; lokhu uJeqe iqhawe,
kwaqubuka isihawu kuye naye wakhala, bahlala phansi
bobabili bathula, amukho owakhulumisa omunye.
Sathi iselelesi: "Akusenani sale sewenza umthetho weNkosi,
nami kuyangikhanyela ukuthi kufanele ngife,
-26-
inhliziyo ingumthakathi, angazi ukuthi mina bengihungwe
yini!" Wasukuma njalo uJeqe, wamshaya enhlafunweni,
wenaba, waphinda esijingweni ukuba asheshe afe,
nembala waphela ngaso leso sikhathi wamphonsa enqwabeni
yamathambo. Ayezula amanqe ngaphezulu eselungele
ukumudla, wafulathela uJeqe waphindela ekhaya.
Akazange akudle ukudla ngalelo langa, inhliziyo yakhe
yaba buhlungu kabi.
Kuthe ngelinye ilanga ekuseni engazelele lutho uJeqe,
uShaka umbuka uthi kuye: "Amadolo akho azothamba
kade wahlala ndawonye, yiya laphaya ezigabeni ukhethe
izinsizwa eziqatha zibe amashumi amabili, uzingenise
esibayeni esiphondweni samathole ubuye lapha kimi."
Nembala wenza njengoba ethunyiwe. Wathi lapho esezibizile
izinsizwa wabuyela kuShaka, wathi: "Sebesesibayeni
Nkosi."
Yathi iNkosi: "Bheka ngizwa kuthiwa ziningi izinkomo
ngalapha ebaThenjini. Hamba nalezi zinsizwa niyokweba
amashumi amabili ezinkabi ezikhulupheleyo ngibone
ukuthi nizinsizwa."
Washaqeka nje uJeqe, pho, nxashana esekhulumile
uShaka usekhulumile ayisekho enye indlela. Wayeseya
kubo njalo abalisa esethi: "INkosi ithi asilande izinkabi
ezimashumi amabili ebaThenjini, noma singazithola ngayiphi
indlela. Hambani nifune umphako sohamba ngomhlomunye."
Wafuna amabele esalukazini uJeqe samupha imbenge
enkulu, wawagazinga wawagaya wawafaka esewuphuthu
esikhwameni sakhe sesikhumba sembuzi. Walola imikhonto
yakhe emithathu, wayifaka emgodleni onelengiselo
eligaxwa emhlane. Wakhanda isihlangu sakhe saqonda.
Lafika ilanga lokuba bahambe. Wema phambi
kwelawu leNkosi wayibonga wathi: "Nkosi sengihamba
njengokuthunywa kwami yiNkosi."
Yathi iNkosi: "Ziphi izinsizwa engithe hamba nazo?"
Wathi uJeqe: "Zisesibayeni."
INkosi yathi: "Ake nikahle, nginiphe umphako, nohamba
ngomuso."
-27-
Yabanika ithole elimpevu, balihlaba badla, bapheka,
balungisa umkhusu abayohamba bewuphethe.
Waphinda ekuseni waya eNkosini wathi: "Nkosi sesihamba.
Yathi iNkosi: "Hamba Jeqe onjengempisi, ngiyazi wobuya
nazo wena."
Wakhuleka uJeqe wathatha izikhali zakhe nomphako
wahamba. Wangena esibayeni wababiza baphuma ngesango
elikhulu, bahamba. Bahamba kakhulu baye bayolala
kubo kaJeqe. Wabiza uyise wambizela emnyango
waya kohleba. Wathi: "Awu baba indaba kangiyizeki
lapha. Sengibulala abantu, namhla kuthiwa angihambe
nalaba bantu, esifike nabo ngiyokweba izinkabi ezingamashumi
amabili ebaThenjini."
Uyise wathi: "Njengoba uyinsila yakhe nje usehamba
ekufaka kulezi zinto nje uzosala nobani ekhaya?"
Kwala uJeqe ukuba angamhlebeli unina indaba ababamba
ngayo. Eseyizwile-ke yonke indaba unina wathi kuye:
"Mntanami, yini ungeqi uye emaMpondweni noma
eSwazini njengoba ukubulala nokweba izinkomo zabantu
awuzwani nakho?"
Waphendula uJeqe wathi: "Mame, izwe lakithi neNkosi
yakithi ngiyakuthanda. Njengoba bengiza lapha ekhaya
nje ngiphuma koMkhulu, bengithi nxashana ngibona
izinkalo engelusa kuzo, kuqubuke phakathi kwezibilini
zami uthando olumangalisayo, ngiqome ukuba umbulali
kunokuba ngiyokhonza kwelinye izwe nokubuswa amanye
amakhosi. Noma iNkosi yakithi inenhliziyo enje yokuthanda
ukubona igazi lichitheka, ngehlulwa ubuqhawe
bayo obuncomekayo lapho sesihlangabezene nezitha.
Ngiyonyamezela kuze kufike isikhathi lapho amadlozi
awobabamkhulu eyongisiza."
Uyise wathi: "Ungahlali lapha ekhaya funa izitha ziyokuhlala
zithi uhlezi ekhaya umsebenzi owathunywa wona
kawuwenzi. Nansi intondolo, yibulaleni nidle, nivuke
nihambe."
Bayihlaba, bayipheka khona ebusuku badla, bavuka
khona ebusuku bahamba. Bahamba njalo abayazi nendlela
eqonde khona ebaThenjini. Bahamba bawela
-29-
uThukela benyuka baqondana neQhudeni. Bathe bephansi kweQhudeni bevuka endle ngalelo langa, kuzinkungu,
bawukhanda umhlambi omkhulu wezinkomo zakhona zikhandene
ndawonye.
Wathi uJeqe: "Nazi madoda, khethani ezikhuluphele."
Nempela bazikhetha zaba amashumi amabili nambili,
bathi: "Ezinye lezi sizozidla endleleni."
Zabasiza izinkungu, bahamba ibanga elide zingaqembuki,
zithe ziqala ukwembuka, base besithele ehlanzeni
bahamba impela, kuthe kuba yisemini enkulu babewela
uThukela bawela qede baphumula.
Emva lapha kuthe ngesikhathi sokuba sekuzosengwa
abafana bafika izinkomo zingaphelele, balanda umzila
babona ukuthi ziqhutshwe abantu izinkomo lezi babuyela
emakhaya bayohlaba umkhosi. Zaqoqana izinsizwa zahloma,
zaphelela amashumi amathathu, zalanda umkhondo.
Kuthe ntambama lapho libantubahle bazibona zidundubala
entabeni lokhu bahamba bebuza emizini abantu
babatshele bathi: "Bakhona abantu abalidlanzana
esibone beqhuba izinkomo. Bashone laphaya, bebeyigwema
imizi abaphambukelanga."
Bahamba baye balala emizini abayaziyo laba abalandela
izinkomo zabo. Bafika kufike abayeni ukudla kuhlaphakile,
badla baphuza balala besuthi.
Kanti impi yawoJeqe yanele yadundubala nje, lashona
ilanga yangenisa endle. Kulale abanye, abanye bazibheke
izinkomo zibahlupha zifuna ukubuyela emuva. Basizwa
unyezi, ukuba kwakumnyama zaziyobadukela. Kwanele
kwaphuma ikhwezi basuka nazo oJeqe. Abazi ukuthi
balandelwa eduze kepha banomqondo wokuthi ziyafunwa
izinkomo lezi. Bahamba ngamandla beqonde ukufinyelela
emizini yakubo.
Zavuka izinsizwa lezi ekuseni kakhulu. Bazinika izinkamba
ezimbili zotshwala, zaphuza zahamba. Ngalelo
langa inkungu kayisekho. Bathe bethi dundu phezulu
bazibona zisithela phansi. Bahamba ngendlela engaphezulu
enqumayo bona kuyizwe lakubo belazi. Bathe beyophenduka
enhla nokhalo kwabe kuyilapho bekhuphulwa
Ngamabutho kaShaka lawa evimbana
-30-
ka enzansi abakwaZulu, sebethiywe isiwa enzansi. Bathe
bedundubala enhla nokhalo babehlangana.
Laba abebelwe izinkomo bathi koJeqe: "Ake nime sibuze."
Bema, bathi lapho besondela, bala oJeqe bathi: "Buzani
nikhona lapho, musani ukusondela kithi."
Nempela babona nabo ukuthi kusho izinsizwa zivuthiwe,
uye uJeqe lo ongumholi wabo, okunguyena sengathi
mncane.
"lzinkomo zakithi lezo niziyisaphi?" Kubuza laba abantshontshelweyo.
"Siya nazo kithi," kuphendula uJeqe, "uma nithanda
ningazikhalima."
Zasuka izinsizwa zeza uhla sengathi zifuna ukubakaka
oJeqe.
Wathi uJeqe kulaba bakubo: "Qhelukani ningavumi
basikake."
Yesuka insizwa yakhona ende yazikhalima ilandelwa
ezinye.
Lapho amukho owatshela omunye. Kwathi nje ngokuphazima
kweso yayisihlangene kulaba abaphambili bobabili,
lo'khu iphethe imikhonto yombili, kwathi klebhuklebhu,
mbo! Yashukana wayesethokoza lapha ngasentshonalanga
uJeqe onjengempisi wathi: "Ngadla ngenkomo
kababa!" Yashayeka phansi amathumbu eselenga
insizwa ende. Lapho akasalwi usendiza phezu kwezindwani
uJeqe, zamfikela izinsizwa ezimbili, umkhonto
wenye wafike wadlula ihawu, waklebhula isikhumba
engalweni, ithe la ithi ayimthathe enye, lapho iwuphonsile
umkhonto, wavika wagoqongana uJeqe, isihlangu sakhe
sesibomvu igazi elopha enxebeni elisengalweni. Lapho
iphonse iphelele insizwa ende kuJeqe umkhonto wawushaya
ngehawu wayesefikile uMthwazi wakubo kaJeqe,
wawufaka ohlangothini kulensizwa ethi ayiqede uJeqe.
Wathokoza wathi: "Ngadla mina Mthwazi lothwishi."
Wahloma uJeqe, bamlahla phansi. Kanti ngale sebemhlabile
umfo kaNdwandwe ohamba noJeqe. Kulomkhathi
munye ofileyo koJeqe, babili kubalandeli bezinkomo.
-31-
Baningi laba abalande izinkomo kepha abakwejwayele
ukulwa njengalaba abahlala besemphekweni wako. Babe
beyathe bafuna ukubakaka zala izinsizwa zikaShaka, kepha
ukopha sekuqala ukumqeda amandla uJeqe, usomele
amanzi, akhona lapha esigujini sakhe emhlane, nokho
ithuba lokuphuza alikho. Wamemeza ethi: "Uyothini
uLembe eladla amanye na ?"
Lapho kwaba sengathi uzichelile uJeqe, zabahlaba zabasunduza.
Wathola ithuba lokuletha isigubhu ngaphambili
aphuze. Bayigwaza enye insizwa ebomvu abakwaZulu
benanela, lapho uJeqe waziphonsa ngaphakathi
kwabo, walwa, bayisusa, bazishonisa ngale kokhalo, yabaleka
ekwehleni, bayigingqela ngamatshe, bahlala phansi
bephumula. Bathatha amahlamvu emithi, baxhoza
amagxolo omunga babopha inxeba likaJeqe nabanye ababili.
Besuka baqoqa izinkomo bahamba. Beyishiya khona
lapho insizwa yakoSokhulu, basiphula utshani bayimboza
bahamba. Bemukela lathi lishona babekude.
Kanti isale yahloma lapha emuva yaba ningi namakhehla
alandela izinsizwa. Bahlangana kuwo lowo muzi Iapho
bebelele khona, abanye bexhuga, abanye benamanxeba,
abanye sebejiyelwe, behamba bexhugela, sebehlengwa,
sebebalandisa ukulwa kwayo. Lempi entsha
esaphuma ekhaya yathi: "Siyabalandela, sesiyophindisela
nezidumbu lezi zakithi."
Bathe befika esikhungweni zazingquluzile izinsizwa zakubo
ezintathu, abakwaZulu behambile. Bazithwala zayolahlwa
emakhaya.
Kuthe phakathi kobusuku abavukela nabo amanxeba
oJeqe nabanye abathola amanxeba. Baphambukela emzini
wakubo kwaButhelezi, sebefike emizini abayaziyo,
sebeyixoxa bebatshela ukuthi: "Besithunywe iNkosi ukuba
siyodla izinkomo ngalapha eQhudeni, balwa nathi
abafo kodwa sabehlula, nokho asesigunyele amanxeba."
Izinkomo bazishiya ngaphandle nazo zikhathele, zadla
yidla zalala. Umnumzane wathi: "Ayi uShaka uzozenzani
izinkomo kwezingaka, ehambe ephuca abantu izinkomo
zabo, ebulala nani ngemikhonto yabafo!"

-32-
Bathotshwa, aboshwa kahle amanxeba ekhaya, baphiwa
ukudla balala. Bacela abafana ukuba babelusele izinkomo,
baphumula lonke lelo langa. Babengasesabi lutho
ngoba base befikile emizini yakubo. Ngangomuso
bahamba baye bafika komunye umuzi wakubo kaMthwazi,
balala. Bathatha enqamulayo ebange kwaDukuza balalela
eduze kwaMadundube. Bangena nazo ekuseni koMkhulu.
Washo uJeqe, esebonga iNkosi, yaphuma yayozibuka, lokhu
ezimbili bazishiye endleleni, bengasazihlabanga. Zafika
zingamashumi amabili, wasondela kubo wabona
amanxeba, kwaba yilowo wamxoshisa ithole, kwahlatshwa
zaba mbili kwadliwa kuxoxwa impi yazo.
Kuthe kungakabi zinsuku eziningi oJeqe bebuyile ekudleni
izinkomo eQhudeni kwafika koMkhulu amadoda
amahlanu ephuma eNonoti. Ahlala ebandla neNkosi esibayeni
noJeqe ekhona Athi: "Sifike nje Nkosi sizobika
udaba lapha eNkosini. Abantu beNkosi baphelile emizini
yakithi, bakhunkulwa uMbali kaNtulo wakwaMkhwanazi.
Zonke izanusi zinuka yena."
INkosi yathi: "Hambani nigoduke, ngizomlungisa."
Bathe ukuba bahambe yathi: "Jeqe, hamba uye ezigabeni
ufune izinsizwa zibe yishumi nesihlanu, uhambe nazo
niyobulala uMbali. Ningashiyi lutho nicoshe izalukazi
nezingane, nishise umuzi, niphange izinkomo zakhe nizilethe
lapha kimi."
Nembala uJeqe waya kozifuna izinsizwa lezo. Esezifumene
wabika eNkosini. Ithi iNkosi: "Anovuka ekuseni
kuyaswelela niyawukaka umuzi wakhe, ubatshele bangakhwehleli,
kothi lapho kusayo, niwuvimbezele umuzi wakhe."
Kwaba njalo njengokusho kweNkosi. Bavuka ekuseni
bahamba baye bafika eNonoti, bahambe sebefuna ukudla
emizini, bashonisa ilanga. Bafika kuphuzwa kwaMagqumeni,
omunye walaba ababezohlala uMbali. Wabona
ukuthi sekuyikho lapha ebona uJeqe. Wabapha ukudla
bahlala khona kwaze kwangathi sebeyalala, kuthe lapho
kwendlalwa, baphuma baqonda khona kwaMbali. Bahlala
enhla komuzi. Bayabezwa bekhuluma khona ezi-
-33-
ndlini, nezinja zalizwa iphunga labo, zabakhonkotha baze
basuka baya lapho kuya ngakhona umoya.
Kuthe lapho kukhala izinkukhu ezizolandelwa ezokugcina
wayifaka uJeqe. Yangena phakathi komuzi yashaya
izicabha, badliwa yimikhonto, bebagwaza emacansini.
Umuntu wezwa nje "Mayebabo! Ngafela ocansini mina
kababa!"
UJeqe akekho lapho umi ngenhla komuzi; akumjabulisi
ukugwazela umuntu ocansini. Omunye umfazi kaMbali
waphambana nabo ebelethe umntwana, elandelwa
umfanyana wakhe owelusa amathole, neqhikiza likaMbali,
eselikhuza impisi. Bathe bethi bayeqa, gagaga kuJeqe,
bathi: "Awu muntu weNkosi!"
Wathi uJeqe: "Dlulani ngamandla nibaleke."
Basinda labo, uJeqe wasondela eduze wafica ijongosi
Ientombi selidindilizile egcekeni, wagcoba umkhonto
wakhe ngegazi lalo ukuze bangasho ukuthi ubengabulali
yena. Babaqeda lapho, uJeqe wabiza abakubo wathi,
mabahudulele zonke izidumbu ezindlini bashise izindlu,
ababili bakhiphe izinkomo esibayeni nezimbuzi. Nempela
kwenziwa lokho baziqhuba, kuthe lapho kufudumala
ilanga, bafika emfuleni bageza bahlaba izimbuzi ezimbili,
baphehla uvathi baphemba umlilo bosa inyama yezimbuzi
badla.
Kuthe kuntambama bafika nazo izinkomo zingamashumi
asithupha nezimbuzi eziyishumi nambili. Wabonga
iNkosi uJeqe. Akaze aphuma ukuzibona uShaka. Wathuma
induna wathi maziyiswe kwelinye ikhanda. Kwaba
njalo.
Wangena uJeqe, wema ngaphandle kwelawu leNkosi,
wayilandisa ukuhamba kwabo. Yathi: "Iphelile inkani
kumthakashana ndini."
-34-
ISAHLUKO V.
lsizwe Siyamsola UShaka
Abantu nezinduna sezide zixoxa noDingane. Bakhala
ngezingane zabo eziphelela ezimpini. Ngaso leso sikhathi
amabutho amasha ayengekho eye kohlasela le kwaSoshangane,
abanye sebefike bazikhonzela kwezinye izizwe bathi: "Sikhathele uShaka esibulalisa ngezinye izizwe!"
UDingane ubiza oMhlangana noMbophe, nezinye izikhulu
behleba uShaka ngezenzo zakhe. Izinceku zikaDingane
sezihamba zibangenela bonke abakhulu ziveza
umoya wenzondo ngoShaka. Komunye umhlangano wabo
baveza icebo lokuba bathume umuntu njengesikhonzi
ayothola uJeqe ukuba naye abe ngakubona, abadlisele
uShaka ngobuthi ekudleni kwakhe.
Nempela bamthola umuntu ongumngani kaJeqe. Wahamba
waya khona koMkhulu njengesikhonzi. Kuthi
nxa uJeqe esezigabeni abe yilokhu efuna amathuba okuba
axoxe naye. Waze wazidela ngelinye ilanga bebobabili
wathi: "Buthelezi, uyazi nje ukuthi sekukhona uzungu
phakathi kukaZulu ukuba uShaka lo abulawe kubuse
uDingane ukuze abantu kebaphumule ezimpini?"
UJeqe athi: "Qha, angikwazi."
Ithi lensizwa: "Kuya ngoba uhlala lapha koMkhulu
awuzizwa izindaba ezikhulunywa ngabantu ezigabeni lapha.
Izinhliziyo zabantu sezinamathele kuDingane ezethemba
ukuthi izwe uzoke aliphumuze ezimpini. Ngikhuluma
nje izinsizwa zile kwaSoshangane ziyohlasela khona,
abanye bathunyelwe emaMpondweni. Kusobala ukuthi
uShaka uzoqeda abantu ngezikhali zempi. Uthini wena
Buthelezi?"
UJeqe athi: "Nami ngiyabona ukuthi iNkosi le inomhawu
sengathi ingabusa lonke izwe kungabikho enye
iNkosi."
Sithi isithunywa senhlangano yawoDingane: "Pho, kungenziwa
njani ukunqamula lenkathazo?"
-35-
Athi uJeqe: "Angazi, noma kubuhlungu kangaka ukubona
abantu imihla namalanga becekelwa phansi lapha
ekhaya nimgemikhonto yezizwe; ngenxa kaShaka mina
ngethembele kuye ngesivumelwano engasenza naye
ukuba ngimufele noma sekunjani." 
Isithunywa sithi: "Qha, Buthelezi, abantu bangapheli
ngomuntu oyedwa. Kumnandi abantu behlezi emakhaya
izwe lithule. Akukho sizwe esingahlasela uZulu ezithulele. Mina ngithi uwe ongavela nesu ngoba usondele
kakhulu kuye kunabo bonke abantu." 
Bathi besephakathi nalenkulumo zezwakala izinceku:
"Nangu uJeqe!" ·
Asabele uJeqe. "Wen'omnyama!"
Afike anikwe imisebenzi esigodlweni iNkosi ithi: "Ake
ngelule amadolo. Baphume nayo behamba."
Lokhu ethunywa uJeqe nje ukuba abulale abantu,
iNkosi ifuna ukususa isihawu kuye abe njengayo ngesibindi
sokubulala njengoba eyinsila yayo nje. Naye wayeseze
wejwayela ukubulala abantu ngoba noma into iyimbi
nxa umuntu eseyedele futhi ayibe isabambi. Nokho
wayengakehlulwa yilokhu okwamehlela ngelinye ilanga,
besesigodlweni esingaphandle lapho kuhlala khona izinceku eziganiweyo. Bahamba nayo iNkosi. Uthe ethuka
nje owesifazane ekhulelwe uthi nqamana nabo uJeqe
neNkosi.
Ithi iNkosi: "Jeqe, thatha lomfazi ubheke umkhonto
omfishanyana, umqaqe isisu kesibone ukuthi ingane ihlala
kanjani esiswini ingakazalwa."
Kwathi ashone phansi uJeqe, pho, uzothini sekukhulume
izulu eliphezulu. Wabe uyazikhalela owesifazane;
wamqaqa uJeqe. Wabuka uShaka wahleka, wahamba.
Zazimthatha izinsizwa ziya komlahla umfazl kwangaba
ndaba zalutho.
Lento yamnenga kabi uJeqe. Usede ethi enhliziyweni
baqinisile abathi ngayesuswa uShaka phansi komthunzi
welanga. 
"Ngangingazi ukuthi ukuzinikela eNkosini yami kuyongenza
ngize ngenze izinto ezinengeka kanje."

-36-
Uthe ebuyela ezigabeni wafika lesi sithunywa sikaDingane
sesihambile, ethi uzosixoxela lendaba embi nebuhlungu
yokuhlinza umuntu wesifazane ekhulelwe.
Le emva iphehliwe indaba yokususa uShaka. Lomfo
ufika uyabika uthi: "Ngimlinge ngamaqhinga amaningi
uJeqe ngithi asihlangane naye adlise uShaka. Naye kuyamkhanyela
ukuthi izwe uliphethe kabi, kodwa wethembekile
eNkosini yakhe akanakuze ayilimaze."
UDingane nabangane bakhe sebefune izanusi nezinyanga
bazama ukumphonsa ngemithi uShaka, phinde! Izinyanga
ekwehlulekeni kwazo zibhace ngokuthi uphethwe
izinyanga ezihlakaniphileyo, imithi yamalumbo ayinakuze
imngene uShaka. Bazama, bazama, ngemithi bahluleka.
Base bebiza lesi sithunywa ababesithume kuJeqe,
bathi: "Ngoba nike nixoxe naye uButhelezi, kuhle uphindele
umncenge uthi uDingane uyokuhlanza bonke ubumnyama
bensila kaShaka akwakhele umuzi omkhulu emva
kokuba usugezwe ngentelezi, futhi mhla efayo uShaka
uyokulondolozwa ungembelwa naye."
Lensizwa yaphindela njengesikhonzi koMkhulu. Yamthola
uJeqe, baxoxa. Wayitshela ngesimekemeke sendaba
ayenziswe yiNkosi ukuba aqaqe owesifazane ekhulelwe.
Yathi lendaba ukuba iphumele ngaphandle kubantu
kwaya ngokwanda ukunengeka kukaShaka. Bajabula
kakhulu oDingane nabangani bakhe. Abanye bathi: "Nithi
usayozinqoba izimpi lo esebone umbilini womuntu wesifazane?"
Phezu kwakho konke lokhu osekulithuthuva
phakathi kukaZulu abanye babengavumelani. Abanye
babemthanda kabi uShaka ngobuqhawe bakhe. Kwakuvama
ukuba balwe emakhaya bebanga yena. Oke wakhuluma
ngokumjivaza nje, usethinte owethembeke kuye,
sebethathelana izinduku belwa. Nxa ize yafika ezinduneni
indaba yokulwa kwabo, lo obejivaza uShaka ayo- '
bikwa koMkhulu, avinjelwe abulawe. Abe eyazikhalele
umuntu ethi: "Iyahletshwa nje neNkosi," kungalalelwa,
abulawe, bethi: "Ungubani wena ongahleba izulu
eliphezulu? Inja le! Konje inja iluma umniniyo!"·
-37-
Ngelinye ilanga kwasuka esikhulu isidumo esigodlweni
kuthukana izintombi ezimbili ezinguMdlunkulu kaShaka
zixabene. "Ududwa ngoba unomuthi wentando,
ubizwa njalo yiNkosi; futhi ungeneliswa nayilokho, ubuye
ugange," kusho enye kwenye. Zibe sezidumelene, zishayane,
ziklwebhane, zilumane kube nje.
Enye ithi: "Bengingathi wathatha nomuthi esokeni lakho
ukuba ubulale iNkosi." Zithukane kube nje abanye
balalele. Lokhu ukulwa, namazwi enhlamba abakhiphelana
wona abikwe kuShaka.
Ngaso leso sikhathi iNkosi ibize uNozitshela noJeqe
baye koqula elikhulu icala ngaphakathi esigodlweni. Lapho
indaba ikhulunywa kuhlaluke ukuthi zombili lezi zintombi
zeNkosi ziyelelesa. Laba ababanjwa uJeqe babeze
kuzo. Kwahlaluka futhi ukuthi inomuthi wentando,
yikho nje inogazi eNkosini.
Ahambe uNdunankulu noJeqe baye koyibikela iNkosi
ukuhlola kwabo lelicala. Ithi iNkosi ukuba izwe ukuthi
kanti kukhona abayiphethe imithi ngaphakathi esigodlweni
ithukuthele ithelwe ngamanzi. Ithi kuNdunankulu
benoJeqe: "Hambani kalokhu niyophequlula yonke into
elawini lalezi zintombi nifune imithi."
Nempela-ke basukele phezulu. Babize izigqili zamantombazane,
zingene elawini, zikhiphe yonke impahla
esendlini, uJeqe eqojeme phakathi, uNdunankulu esegcekeni
zibekwa phambi kwakhe. Zithi sezithi ziqedile
izigqili ukukhipha athi uJeqe: "Ayi, bhekisisani nasezintungweni
zendlu." Kanti uqinisile, esinye siluthole uphonjwana
oluncane lwephithi.
Phandle lapha phambi kwenduna sekugcwele amacansi,
izicamelo, izingubo zezikhumba ezishukiweyo, imitsha
yawo uMdlunkulu, izigqobela zawogwayi, ubuhlalu,
izindondo, imibhijo yotshani, amathongwane imifuma
yamafutha, amasim ethusi, amagwalagwala, isakabuli,
nakho konke kwemvunulo yoMdlunkulu.
Isondele eduze induna benoJeqe. Kusondele isigqili
sibe sinye manje esizothatha ngakunye. Laphaya sekumi
izintombi ezihambe zikhethwa phakathi kwezwe ngobuhle
bazo zikhethelwa iNkosi, nezethulwa abanumzane
-38-
namakhosikazi bebukela lesi senzo esasiqala ukuze senzeke
esigodlweni. Phakathi kwalaba kukhona abanye
nje asebaba namatebhe, sebehlulwa na ukuma, sebecambalala
phansi. Bheka abantu bengasebenzi, bedla inyama
notshwala nakho konke ukudla okuligugu! Mhla ethandile
imifino isigqili siyayisheshisa, mhla ethande umbhantshi
siyawusheshisa, mhla ethande ithanga noma yini
kufika ngesikhathi.
Bayaphenya oJeqe nenduna. Uphonjwana lwephithi
selubekwe lodwa. Bafice esinye isishuqulwana esiboshwe
ngesikhumba sembuzi esishukiweyo kodwa sidatshuliwe.
Basiphenye bafice amakhubalo nemithi eyizinsizi
namafutha esophondweni lwenyamazane. Bakuthathe
lokhu bakubeke nganhlanye. Bafune empahleni bangabe
besathola lutho. UJeqe akuthathe konke lokhu
okuyimithi akuphathe ngesandla. Induna iyobika eNkosini
abakufumene.
INkosi ithi: "Hamba khona manje ubize izanusi nenyanga
enkulu."
Bathi ukuba bafike laba ababili iNkosi ithi kuJeqe:
"Beka phansi lokho." Ibe seyithi kuNdunankulu: "Landisa
laba lomhlola ongiveleleyo. Kanti ngihlezi nje ngibulawa
abendlu yami!"
Wathi ukuba uJeqe ayibeke phambi kwabo lemithi isangoma
sasukwa amadlingozi, saququbala, sazelula, sagxuma,
saya le negceke, sabubula, sase sizishaya phansi salala
sathi ja. Sithe sesivuka sasesikhuluma sithi: "Imithi
mibili le. Bafuna ukubulala iNkosi laba."
Inyanga yayihlolisisa lemithi, yafumana ukuthi omunye
owentando, omunye umkhando, omunye idliso.
Enye okuyiyona ibiphethe lemithi intombi yayiphika
yathi eya lo. Ikhomba okunguyena eyidalulile. Yazishaya
phansi le enye ithi eyayo.
Uthando yinto eyisimangaliso ngoba esikhundleni sokuthi
azithathwe ziyobulawa uShaka, efisa ukubulala le
angayithandiyo, abone ukuthi uNdunankulu anakuvuma
uzothi uma ekhona obulawayo ababulawe bobabili, waye
sethi akubizwe izikhonzi ziyobiza oyise beze koMkhulu.
Yathathwa leyo mithi yashiswa.
-39-
Kuthe ukuba bafike laba banumzane, uShaka wathi
induna mayibalandise yonke indaba eyenziwe amadoda:
kazi abo phakathi komuzi weNkosi. Yathatha phansi
induna yaze yaqeda.
Baphendula bathi: "Ndabezitha, singathini thina, Izulu
eliphezulu malizenzele elikubonayo ezimweni zalo.
Wathi uShaka: "Bathatheni abantabenu laba niyobalaya
emakhaya."
Nempela-ke babathatha bahamba nabo. Kuthe kungakabi
nsuku zatshwala kwathunyelwa yalandwa mtandokazi.
Lo ongathandwayo, abuyange alandwe nempela.
Yakhula ingebhe kuShaka. Lokhu ubehlezi enevuso
lokuthi uyazondwa abakwabo, neso kuthakathwa, lesi
senzo esivele ngaphakathi esigodlweni samu ngenisela
ukwesaba okukhulu. Wahlala engasakhululekile, esede
ethuka ubala nje. Wangabe esaba nawo nonkamunkamu
wokuya koxoxa nebandla esibayeni. Izikhulu ezizokhonza
nomphakathi owawuye ujabule uma exoxa nawo
ezempi waze wenyela.
"Uthi imbala iNkosi iphile kahle nje? Sayintula kangaka
sifikile sizoyikhonza."
Abanumzane bafuna izinyanga zezigubhu nemiqangala
namagemfe nazo zonke izinto ezishaywayo, bafunda
ezigabeni ukuba bahlangane ukuba bahlanganise lemidlalo ukuze izwakale kahle. Bathe lapho sebeshaya ngokuzwana,
babayisa esibayeni, babasondeza lapho kuzozwakala
kahle esigodlweni behlose ukudonsa iNkosi ingene
ngaphakathi izolalela. . .
Ithe ukuba iNkosi izwe lemvunge emnandi yabiza uJeqe
yathi: "Yini le? Kwenze njani esibayeni?" .
UJeqe wathi: "Izinja zakho Ndabezitha, zizokudlalela,
zifisa ukuba ukuye kuzo uzolalela lomdlalo wazo omnandi."
Nempela yaphuma iNkosi esigodlweni yaya esibayeni.
Yalalela, yajabula, lokhu nabanumzane nomphakathi usuthe
shaye ngaphakathi esibayeni.
-40-
Yathi iNkosi: "Lobu bumnandi obungaka nanikade ningacabangi
ngani ukungenzela bona?"
Ibandla lathi: "Silo esimnyama, kusa kusa. Sihlale sicabanga
ukuba singakuthokozisa ngani."
UMdlunkulu ngenhla laphaya usude ujilajila sengathi
ungangena nawo ulalele. Wawucelela uNdunankulu
eNkosini, yavuma.
Abadlali sebeqedile ukudlala, iNkosi yaba namaxoxo
nebandla. Kwavuka okudala kokuxoxa ngezempi. Yabukeka
incibilikile. Bathe bephuma esibayeni beya ezigabeni
Babejabulile bonke.
Sebephumile abayofuna izingwe zokugubha umkhosi
nabayofuna uselwa olwandle. Kodwa iNkosi kayikangeni
endlini enkulu eyelashelwa kuyo nokho amabutho
aseqalile ukusondezela umkhosi, amanye asakha amaxhiba
awo. Ukudla endle kuyakhihliza okunye kuyashunqa.
Ngaleso sikhathi sekukhona uzungu olukhulu phakathi
kwamabutho asekhulile lokuba sengathi uShaka angafa
noma abulawe. Amanye asahlala isikhathi eside engaganwa
ngoba ayejutshwa yiyo iNkosi; kepha iwalibazisa ngezimpi ngesinye isikhathi kuphele unyaka kuyilokhu
ahamba eyohlasela ebulawa izitha nendlala. Nokho
wayengekho owayengaphumisela obala. Abantu babenyenyeza.
UDingane esede enyenyeza nabangani bakhe
efuna isu lokubulala uShaka.
Wathi ehlezi nje engazelele lutho uShaka, kanti uDingane
nabangani bakhe sebehlose ukumbulala. Wayengazi
ukuthi aseyiwukudlala umkhosi lo ayeselungiselele
abantu ukuba bawuhlelele, sekuthunyelwe nezwi enyangeni
yakhe ukuba ilungise imithi yokunyathelisa iNkosi.
UDingane usehlangene noMhlangana noMbophe ukuba
bamzume bambulale. Nembala uthe ehlezi yedwa bamngenela
bamgwaza. Lagxuma iqhawe elidala lathi:
"Nibulala mina nje ngeke nalibusa, lohanjwa zikwenjane
ezimhlophe, ebikezela ukuthi lobuswa abeLungu.
-41-
ISAHLUKO VI
Uyeqa UJeqe
Njengoba insila yeNkosi imbelwa nayo, wanele wabona
nje uJeqe ukuthi iNkosi yakhe sebeyigwazile, sekumelwe
ukuba abulawe nxashana isilahlwa, wafikelwa imicabango
eminingi. Owokuqala umqondo wakhe ukuba afe
neNkosi yakhe njengoba nasempini wayelungele ukufa.
Lokhu iNkosi bayigwaze ntambama, wayithabatha esizwa
abesifazane, wayifaka endlini nezinye izinceku zayo,
wayigoqonga, wayembathisa ngengubo yayo. Bahlala-ke
sebelungele ukuze kulungiswe ingcwaba layo. Kuthe
ebusuku efikelwe isihlambi sobuthongo, ngoba kuyinkosi,
noma umuntu elinde isidumbu wethuka esengquphazela
nje, waphupha uJeqe. Waphupha kufike oyisemkhulu,
onke amadlozi akubo ephelele, athi kuye: "Akukabi
isikhathi sokuba uye kwagoqanyawo Jeqe kukhulu izwe
lakini osazolenzela kona kunokuhlabana kwakho uhlabanela
uShaka. Suka uhambe khona manje ungalindi noma
kuze kuse."
Waphaphama uJeqe, uthe ephaphama enye yezinceku
yayikhwezela isihlonti soqunga, wacikica amehlo, wacabanga.
Wathi enhliziyweni ngizolilalela noma angizukulilalela
yini izwi lawobaba? Waphuma endlini njengomuntu
oya ngaphandle. Uthe ephandle umqondo wokweqa
wagunya. Ukuze angabonakali ukuthi uyeqa, waphuma
entubeni engaphethe zikhali, wahamba waye wafika emfuleni.
Wageza enzela ukuba abe nendlela emhlophe
njengoba nakhu esuka esidunjini. Weqela ngaphesheya
wasiphula isiqunga, wahlafuna impande yaso wakhwifa,
esusa wona umnyama wesidumbu. Weqa ukhalo, wagijima,
wagijima engaqondi nalapho eya khona. Kwafika
umqondo wokuthi kuhle ayodlula ekhaya, wawususa lomqondo
ngokuthi funa kubulawe wonke umuzi kayise
nxashana eficwe esekhaya. Wathi: "Mangibange ngasolwandle,
bayophuza ukungithola, nokufuna abayucabanga
ukuba ngiye ngasolwandle." Kuthe la kumpondozankomo,
engazange ahlangane namuntu, wangena esihla
-42-
hleni wahlala. Njengoba wayesehambe bonke ubusuku,
kwenye indawo ehamba ngokugijima, wazumeka waze
wavuka emini enkulu, kwabe nokulamba sekuthe ngilapha.
Wazelula, waphuma esihlahleni, wahamba eqonda
ezinkomeni ayezibona, ziklabile, ziyibanga. Waqonda
ukuthi imizi iseduze, angabona amasimu uyokweba ukudla.
Uthe lapho eseseduze nezinkomo ilanga selibantubahle,
wababona abafana sebeziqoqa, nemizi eseyibona
eduze namasimu wahlala phansi waphumula. Kuthe lapho
kuthi hwaqa, wabanga emasimini, lokhu uwafica
ekhihliza, nemfe isiyikhiphile iminyani, lokhu ingakavuthwa
kahle. Wathi ngibonwa yini emfeni engamakhikhizela!
Wafula ummbila wawetshatha, wakhohlwa manje
ukuthi uzowosa ngani. Wasondela emzini wabona
ukuthi kuphekwe emnyango, waququbala buqamamana
nomuzi, baze baphula bangena endlini, wasondela, izinja
zamuzwa, zamkhonkotha wabuyela emuva, wafuna isu
lokuyothatha isikhuni esivuthayo lapho bekade bepheke
khona. Walandela umoya, zathi zisalibele izinja ukunxiba
ukudla, ezwa bede bezikhuza bethi "Habe, inani, ayiphume!"
Wasuka ngelikhulu ijubane waziphonsa eziko
elisezaleni, lapho bekade bepheke khona, wasithatha isikhuni
esivuthayo, wahamba wafika phansi komuthi, wabasa,
wosa ummbila, wadla wasutha. Waselandela indlela
eya emfuleni, esefika ephuza. Manje waqala ukucabanga
ngezikhali, ukuthi: "Lokhu ngihamba izwe linezilwane,
angiphethe mkhonto, nxa ngihlangana nesilwane
nasebusuku ngokwenze njani?" Waqunga isibindi wathi:
"Mangiyokhuleka khona laphaya, emzini, ngicele indawana
yokulala, ngeke bangibone ngoba sekuhlwile."
Uthe lapho esondela zamkhunga izinja wazikhuza, wakhuleka
esemnyango. Bambuza ukuthi ungubani uvelaphi?
Wazibiza ngelinye igama wathi: "Ngingowalapha
eMatigulu, ngihlwelwe ngikhulekela indawo."
Bathi: "Ngena."
Wangena.
Bambuza bathi: "lsibongo sakho ungowaphi?"
Wathi: "NgingowakwaQwabe ngibange ngalapha olwa-
-43-
ndle, ngifuna umuthi wokukhipha inyongo, siphethwe
umkhuhlane ngapha ngakithi."
Ayi-ke bamphakela izinkobe embengeni wadla. Kwathi
lapho sekuyolalwa wahamba nabafana bakhona wayolala
elawini lezinsizwa. Bathe abafana sebekhanyisile
sebendlala iso Iakhe walibeka emgibeni wemikhonto. Wathi
nansiya lapho beyibeka khona! Bamnika isihlandla
wendlala, wathatha isikhumba sembuzi esendlalelwa udaka
ngasemnyango wembatha. Kuthi phakathi kobusuku
lokhu akalele ubuthongo, uququbele nje, kade elele emini
enkulu, wavuka ebezwa sebehona, wanyonyoba waye
wafinyelela emgibeni yemikhonto wathatha yaba mibili
newisa, waphuma njengomuntu oya kochama; washaya
wachitha. Uyahamba nomzimba usuqinile esephethe izikhali.
Bavuka qede bathi: "Uphi lomfo okade elele lapha,
kanti unjani uhambisa okweThonga, akasavalelisi?"
Bephuza ukubona ukuthi kanti uhambe nje untshontshe
imikhonto yabo.
Emuva koMkhulu kuyayaluzwa kufunwa insila yeNkosi
uJeqe. Sekuhlangene amakhanda amaningi kuzolahlwa
iNkosi, sekuthunywe nabantu kuDingane ukuthi
insila yeNkosi kayibonwa. Wathukuthela wathelwa ngamanzi
uDingane. Wathi ufuna ukuba afunwe abulawe
embelwe kanye noShaka, funa abe yisithunzi esibi kuye
embusweni wakhe, amenzele umnyama omubi. Kwakhishwa
iviyo lahlakazeka ngezindlela ezithile limfuna. Kwaze
kwakhishwa izwi lokuthi akasale esengcwatshwa uShaka,
isidumbu sesiyanuka, uJeqe useyobulawa mhla etholwayo.
Kwaba yilanga elikhulu mhla esembelwa uShaka lokhu
ithuna limbiwe laba likhulu, kwathi eceleni phansi nalo,
kwagunjwa indawo eyanele isidumbu sakhe ehlezi egoqongiwe.
Amabutho aselethe inqwaba yamahlahla nezibonda
ezicijiwe izindawo zombili nezintungo zokubiya.
Sekuhlatshwe izinkomo eziningi ezinkulu, sekunuka inyama
umuzi wonke, kukhona izinkabi ezilishumi ezimnyama
esezikhethiwe ukuba zelashwe, izikhumba zazo okugqitshwa
ngazo iNkosi. Akuvunywa ukuba kukhalwe
lapha esibayeni, amabutho ahuba amagama amakhulu
-44-
obukhosi bakwaZulu, ashaya amahawu. Sekukhethwe
izintombi esigodlweni ezizophelekezela iNkosi sekukhishwe
onke amacansi akhe nemicamelo, nesihlangu nemitsha
yakhe konke okwakuhlala emzimbeni, nezinkamba
zokudla nezinkezo nemikhonto yakhe. Sekuqoqelwa
eduze nethuna. Sekubizwa uNozitshela nezinye izinceku
zisondele. Izinkabi ezimnyama sezihlatshiwe inyanga
yazifafaza ngomuthi izikhumba zasondezwa ethuneni
 lokhu limbiwe laba yikhelekehle, kwakhethwa izinsizwa ezilishumi zabanumzane. Sakhishwa isidumbu endlini,
sesimbozwe ngesinye isikhumba salezi zinkabi ezimnyama,
sathathwa amadoda ayisithupha, amane afika
angena khona ethuneni, asemukela, asifaka kahle egumbini
elimbiwe eceleni, kwase kusondezwa uMdlunkulu
lowo obusukhethiwe, abanye bawo behambe beshayana
amadolo, abanye bewa phansi bezikhalela, pho, banakwe
ubani bahlatshwa ngamunye ngamunye bemukelwa ethuneni.'
Waphela qede uMdlunkulu kwangenwa ezincekwini,
zahlatshwa, kwasondela abafana, bahlatshwa. Kwathathwa
izikhumba ezine zabamboza bonke laba kanye nalamadoda
amane akade ehlela isidumbu, wona egwazwa
ngaphandle - bonke laba kuthiwa bayokhonza iNkosi
ezweni elizayo. Kwafakwa impahla yonke yayo, kwambozwa
ngezikhumba, izikhumba ezazisalele, kwase kuthelwa
umhlabathi, kugxunyekwa izibonda zizungeza ifipha,
kubiywa ngezintungo, sekufakwa amahlahla aze abe
ngangendlu phezu kwethuna. Asuke onke amabutho aye
kogeza emfuleni ngesiqunga namagxolo omganu.
Simshiye ephuma emzini antshontsha kuwo imikhonto
uJeqe. Wahamba njalo wabanga ngasolwandle. Kuthe
emini wezwa kuxokozelwa komunye umuzi, waqonda ukuthi
kuyaphuzwa, nephango eselizwa, wathi: "Ake ngiphambukele
lapha ngiyocela utshwala." Ngaleso sikhathi
abakezwa abantu bakulendawo ukuthi iNkosi ifile. Uthe
ethi gaga phansi lapho ibandla liphuzela khona utshwala,
wakhangwa yilaba abathunywa ukuba bahambe bayofuna
uselwa, behlezi ebandla bephuza. Bambona uJeqe bethuka; "Awu, uJeqe lo, insila yeNkosi, ubekwa yini lapha?"
-45-
Ayi wakhuleka nje bambingelela wavuma.. wabika
indlala. Lambiza elinye ikhehla, waphuza. Izithunywa
lezi zakoMkhulu sezide zibukana, zikhohliwe ukuthi ulapha
nje kwenze njani. Wayesezibika njalo uJeqe, esethi:
"Ngilapha nje ngifuna nina, iNkosi isithukuthele kade
nathunywa kanibuyi."
"Ayi, amanga wena wakoMkhulu, sesifune lonke ugu
lolu asitholi lutho. Yikhani luhlanzayo uselwa, luseluncane."
Wathi uJeqe: "Hambani khona manje nami ngiyanilandela
ngisaphuza."
Basukela phezulu sebenovalo lokuthi sekuze kwakhishwa
inceku esondele eNkosini, mhlawumbe sebofike babulawe.
Bathe beshona enzansi nokhalo uJeqe wayekhuphuka
nokhalo, wabona ukuthi kuzoze kufike izwi lokuthi
iNkosi ifile, bamdalule ukuthi bambonile. Nanguya
esekhuphuka manje, eselugwema ulwandle ehamba aze
ayolala emizini ngaseNyezane. Ukusa kwabonwa uye,
wakhwela wabanga ngas'Ongoye, uhamba njalo usephothe
imizi waqhela ngayo, yalifihla ibunzi lakhe, yaze yafika
phezu kwamashiya, ukuze nomaziyo angasheshi ukumbona
ukuthi ubani.
Uthe lapho ephakathi kweziMfolozi zombili, edavuza
ohlongeni, eselahlekelwe yindlela, ehamba elandela izindlela
zezinyamazane, zibuye ziphele, uthe ethi qhamu
lapho kulubala wayekhwela phezu kwesibhejane, umoya
utheleka kuso, sesimqamele, uphonjwana lwaso selumi
seluthe qingqo. Wanele waqhamuka nje ohlongeni wezwa
sesisho sithi: "Bhe! bhe! bhe!" Sesimphonsa. Sathi
lapho sesigxumile sesicimele, sithi sithatha kanye, waphonseka eceleni, sathi lapho isidumbu saso siqondene
naye eduze impela, wawufaka emhlabankomo mahlanze,
wangena waphelela sabhodla sabaleka, akazi ukuthi saye
safelaphi. Lapho usengene ehlanzeni elibi lezindlovu,
nezingonyama nezinyathi, kuthimula yonke indawo
kumethuka; imizi kayisekho lapho nendlala isimbulele.
Kuthe kuntambama wafica isinyamu sembabala silele.
Wasigwaza waphuza igazi laso, wathatha imilenze yomibili
wafukutha usu nesibindi wahamba. Wabona ukuthi
-46-
liyashona wakhwela emthini omkhulu, onamagatsha asabalele
ngokwendlaleka, wazigaxa kwamabili, imikhonto
yakhe wayigximeka ngokudla kwayo emithini, iwisa walibophela
egatsheni ngenontwane walala. Ede ephazanyiswa
ukubhodla kwezilwane ebusuku, zizwa iphunga
lomuntu. Ayi, nokho kwaze kwasa engathikanyezwanga
yilutho ngaphandle kokwethuswa umsindo wazo izilwane.
Kwasa qede wahamba esehamba efuna uvathi, waze
waluthola waluphehla, ecija isiphehlo ngomkhonto. Wawuthola
umlilo wabasa, wosa amadanda esinyamu asibulala
ngayizolo wadla, waqhubeka. Wayiwela eMnyama
iMfolozi, wadundubala kuMasibe phezulu eMasundwini
wafica imizi lapho.
Wangenisa emzini kaMhayi wakwaMkhwanazi, ntambama
lapho libantubahle. Wemukelwa kwabe kukhona
ukhambana oludliwayo, wasinda. Bamupha isinambathi
sesangcobe wadla, walala. Ulala nje akasalele kahle.
Kuthe esaphuza ebandla enye indoda yathi: "Kudlule
amadoda amathathu izolo eyobika eMdletsheni ukuthi
uShaka akasekho, ubulewe uDingane."
Enevuso lalezi zindaba azizwile, wephuza ukulala, isizungu
wasiqedwa izingane zidlala umdlalo wazo wakusihlwa
zikhanyise ngezimbaqa. Enye ithi: "Sakubona! Uvelaphi?"
Iphendule enye ithi: "Ngiphuma koMatshekane."
"Wadlani na?"
"Ngadla isinambathi."
"Singani na ?"
"Sasingomcelekeshane."
"Abantu pho?
"Musa nje, uvemvane luyavakasha emagangeni imbuzikazi
ithwele umqhele, kayibhekeki koMekle!" '
Zibuye zikhathale yilomdlalo ziqale omunye ezazifunda
ngawo ukubala zibeke uhla lwezinhlamvu zommbila
zilubophele ngambili. Ezokuqala ezimbili zime ngazodwa, ibe isibuza enye ithi: "Yini le? Yini le?"
Ithi enye: "Isalukazi sami."
"Yini le?"
''Umgqumankundleni."
-47-
"Yini le?"
"Umathabathantshinge."
Ibe isilususa sekusala ezintathu ezimi zodwa. Ibuyele
emuva ibuze ithi: "Yini le?"
"Isalukazi sami."
"Yini le?"
''Umgqumankundleni.''
"Yini le?"
"Umuzi."
"Yini le?"
"Umathabathantshinge."
Njalo esezintshingiwe emuva kweziyisalukazi nomgqumankundleni
izikhumbule ngekhanda ukuthi umuzi. Ize
iphambuke ekubaleni kuqalise enye.
Zikhathale yilo, ziqale omunye:
"Ubani lo?"  
"UN dwendwezana."
"Uza kubani?"
"Uza kuNdwendwe."
"Ndwendweni ?"
"Ndwendwekhweza."
"Khwezani ?"
"Khweza iphendula."
"Phendulani?"
"Phendula ubhece."
"Bheceni?"
"Bhecemkhupha."
"Mkhuphani ?"
"Mkhuphanongwe."
"Nongweni?"
"Nongwe Inogele."
"Geleni?"
"Gelenkukhu."
"Nkukhuni?"
"Nkukhu neqanda."
"Qandani?"
"Qandamcosu."
"Mcosuni ?"
"Mcosumuntu."
I
-48-
"Muntumuni?"
"Gqumelegqini, ayishintshi intaka, ikhehla laseMbo elimthuthwana,
lifofozela amabhande alishumi. Isiphongo
senkehli iya ececeni."
Uphele lomdlalo wazo zibuye ziqale omunye:
Litshe likaNtunjambili
Ngivulela ngingene.
Litshe likaNtunjarnbili
Ngivulela ngingene.
Abafana babe sebethi:
Alivulwa ngabantu
Livulwa yizinkonjane
Zona zindiza phezulu.
Baphinde ekuseni wayigwema indlela edlula eMdletsheni
waqonda phezulu sengathi uya kwaNongoma. Asazithandisisi
izindlela eziyimendo, usede enqamula; futhi
usenesibindi sokuthi abaningi lapha abamazi, nokho akathandi
ukuba aziveze obala ngoba ezinye izikhonzi zikaShaka
zingambona. Waqinisela wadundubala enkangala,
waqonda kwaMandlakazi, ehamba emizini yakhona
elala evukela endleleni. Waze wabuya wayongena ehlanzeni
loMkhuze eliphansi koBombo.
Yaphela lapho imizi, selihanjwa yizilwane ezimbi, izingwe,
izingulube, amankentshane, nezimbube nezindlovu.
Wabona umkhaya omkhulu kusakhanya, wakhwela
walala. Ukusa kwabonwa uye wehla emthini, wahamba
lathi lapho lifudumalayo wayewela uMkhuze. Uye lo edonsa
intabakazi enkulu yoBombo aye alale emzini yakwaMangwazane;
lapho-ke usefike kwabakhuluma isiSwazi
nesiThonga. Wafika lithule sebedla ihlobo, ukudla akaze
akwenela. Nokho wathi: "Kuhle ngiqhubeke, mhlawumbe
lamadoda ayethunywe ukuyobika ukuthi iNkosi
kayisekho eMdletsheni ayelayiwe ukuthi aze ahambe engifuna."
Wehla oBonjeni waye walala phesheya koPhongolo,
oTobothini.
Kuthe kulowo muzi alele kuwo wahlatshwa umkhuhlane
ikhanda kwasengathi liqhekezeka phakathi. Kwaphela
amandla bathi: "Asimbulale lomuntu usilethela ukufa
kwezwe lakubo."
-49-
Bavumelana bathi: '"Kodwa kuhle kuyobikwa kumnumzane."
Umnumzane wathi: "Qha, funa kube sizilethela umkhonto
esingawaziyo, ngahle kube ulandelwa abanye bakubo, bafike bezwe ukuthi wabulawa kulesi sifunda sakithi.
Mthatheni niye nimbeke ogwini lomfula, zofika izilwane
zimudle ebusuku."
Nembala bamthatha kanye nezikhali zakhe, bezivikela
ukuthi nabambonayo bothi wadliwa yizilwane ngoba nansi
nemikhonto yakhe ificwe eduze kwamathambo akhe.
Kuthe ekuseni wazigingqa waze wafika emanzini, wawaphuza
agcwala isisu, wayigabha inyongo yagobhoza. Kwathi
damu, waqala nokubona ukuthi uphi. Kepha amandla
awekho. Walala wathi ja esihlabathini. Kanti isihe
sokuzala simphethe omunye wesifazane wakulomuzi
abamkhiphe kuwo bayomlahla emfuleni, wathi: "Konje
wazalwa unina nje lomuntu abamlahla ezwa!"
Wathatha isiyambazi ngesicathulwana sokhamba, wasifaka
phakathi embizeni yamanzi, waba njengomuntu oya
kokukha amanzi. Wambona esevukile eqojeme, wafika
kuye wathi: "Muntu wezizwe ngisuswe ukukuhawukela,
ulahlwa uzwa."
Wamlandisa yonke indaba yokuthi ubesezobulawa
kwala umnumzane ophethe isifunda wathi, qha, kuhle
ayolahlwa emfuleni.
"Ngikuphathele nanti iyambazi. Yidla, ngizokufunela
amakhambi ozowaphuza omkhuhlane wakulelizwe, nathi
singabakhona nje kawusishiyi. Unawo amandla okufinyelela
kulowa mkhiwane omkhulu ikhona kothi nxa selishona
nanga ukhwele phezulu ulale, ngoba izilwane zalapha
ziyesabeka, unenhlanhla njengoba ulale lapha kwaze
kwasa zingafikanga?"
UJeqe wabonga, kwafika umunyu wakhumbula unina
ekhaya amshiya engamvalelisanga angaziyo noma usayobuye
ambone yini. Wathi: "Qha, mame, amandla anginawo
umkhuhlane ungidubule kabi."
Wathi umfazi: "Woza ngikubelethe."
Waguqa eduze kwakhe, wambeletha waye wambeka
phansi komkhiwane. Wabuye walanda izikhali zakhe

-50-
wazibeka eduze kwakhe. Wathatha imbiza wayigcwalisa
amanzi wagoduka. UJeqe esedlile, kuthe lapho ukudla
sekuqala ukuhleleka esiswini wawathola amandla alingene
ukuba akhwele. Waqonda wathi: "Kuhle ngikhwele
ngisawatholile nje." Wathatha izikhali zakhe wazimisa
ngomuthi, wathatha amakhambi ashiywe umfazi, wawabamba
ngomlomo, wazama waze wafinyelela lapho kukhona
indawo yokulala. Amakhambi lawa wawahlikihla
ngezandla elede ewafela ngamathe akhothe ujwana lwawo
ayenokuluthola. Pho, akalalanga omiyane. Kwaze
kwasa ephungana nabo, waze waphumula sekuphume ilanga.
Kwafika ubuthongo walala wathi zu, waphaphama
emini enkulu. Wehla wagxoba amakhambi ewaphuza
ngesandla, wayesethi ntu isisu ngamanzi, wayiphinda futhi
eyigabha inyongo. Wezwa umzimba uba ngcono kancane.
Wafikelwa iphango, lokhu usehlezi phansi komuthi
ufihlwe amaxhantela omkhiwane amila ezimpandeni.
Kuthe ntambama wambona umngani wakhe wangayizolo,
ethula imbiza, ekhipha ucengezana kanti usamlethela
wona umphungo weyambazi. Wafika wathi: "Unjani namuhla
mntanami na?"
Wathi uJeqe: "Akunjengayizolo, into nje amandla awakabuyi
kahle."
Wamnika umphungo wathatha waphuza. Wathi: "Ngofika
nangomuso ngizokuhlola."
Wakhwela uJeqe esexoshwa omiyane phansi, sengathi
bangcono phezulu. Ngelesithathu ilanga wezwa esengcono.
Wathi noma ephalaza kwabonakala ukuthi inyongo
kayisaphumi njengoba kade iphuma. Kwaze kwaphela
izinsuku eziyisikhombisa uJeqe esogwini loPhongolo elethelwa
ukudla owesifazane onesihawu. Kuthe mhla efika
nokudla ngolwesishiyagalombili usuku, uJeqe wathi:
"Mame, angazi ukuthi ngingakubonga ngithini. Ngeswele
namagama engingabonga ngawo. Ngobongelwa
uMvelinqangi owenza ukuba ngibekhona emhlabeni, nawe
wakwenza. Nawe amadlozi akini ayokubheka. Uma
soze sibuye sibonane khathisimbe kukhona engobonakalisa
ngakho ukuthakazela umusa ongenzele wona."
-51-
\ . .
Owesifazane wathi: "Amanga mntanami, nami ngezwa
ngifikelwa umunyu, Iapho ngibona bekwethwele ungakafi, beyokudedela nezilwane zasendle. Mhlawumbe uma
zakudla ngelanga lokuqala owawulele ngalo esihlabathini
wawungeyokuzwa lutho njengoba nomiyane kawube
zwanga ngalolo suku. Uhambe kahle. Kazi uyaphi?"
UJeqe wamlandisa yonke indaba yokusuka kwaDukuza
nesizathu asuka ngaso. Wathi: "Ngifuna ukuwelela kwelamaThonga ngaphesheya koSuthu lapho abakithi bengenakufinyelela
khona, sengokhonza eNkosini yakhona."
Owesifazane wathi: "Izindaba zihamba ngokushesha.
Izwi lifike izolo liphuma kwabakwaNyawo bethi, ufile
uShaka. Hamba uqinise ungaze ubonwe abakini. Kodwa
kabakafiki kakhulu kulelizwe. Kuze kufike abafuna izinsimba bakwaMandlakazi, nabafuna imithi. Bafika bephethe
izindondo namasakabuli, bathengelane nabakithi
ngezinsimba nemithi yakulelizwe. Ungaqali uhambe ngamandla uvukwe umkhuhlane. Ukhona umuzi womuntu
wakwaZulu olungileyo phambili, bokutshela igama lakhe uJiyane wakwaGumede, naye wabaleka khona kulelizwe,
kubulawa umuzi wakubo abakwaZulu. Ngicinga
ukuthi uyojabula ezwa umuntu okhuluma kahle ulimi
lwakubo, ezwe nezindaba zakubo."
Baxhawulana, behlukana.
Kuthe lapho selithambeme ilanga nempela wafika
kwaJiyane uJeqe. Uthe esakhuleka nje yahleka yodwa
insizwa endala yakwaZulu, yathi: "OwakwaZulu umuntu
ubekwa yini lapha? Ngithi sekuphele iminyaka emithathu
ngingambonanga.' '
Wathi uJeqe: "Amanga, mngani, ngiya ngalapha kwelamaThonga
ngiyofuna imithi.''
Bahlala kwaze kwaswelela emnyango bexoxa izindaba.
UJeqe wathi: "Nami ngizwa sengisendleleni ukuthi uShaka
kasekho, ubulewe uDingane."
Wathi uJiyane:· "Uthi angafa lowo mthakathi owaqeda
umuzi kababa? Nami ngilapha nje ngasinda sivinjezelwe
ngabaleka ngaze ngazokhonza kulelizwe. Amukho
owaziyo ukuthi ngikhona ngoba babethi bashaye baqothula,
kanti mina ngilele esibayeni samathole ngoba izi
-52-
nkomo zazidle amasimu abantu, ngesaba abanewethu
ukuthi bazongishaya, kanti ilanga okuzovinjezelwa umuzi
wakithi ngalo. Bathi bebagwaza ezindlini ngaphuma
esibayeni samathole ngaphaphatheka. Angazi lapho ngangiya
khona. Anginakukuqeda ukuhlupheka kwendlela.
Kepha ngafika neqhinga lokubhabhisa izinsimba ababengalazi
abalapha, futhi ngacupha izinsimango ngomwowane
ngaze ngathola umuzi. Ngiyisilomo ngidlula abokudabuka eNkosini yakulelizwe. Kepha uhambe kabi
kulelizwe ehlobo, umkhuhlane kumuntu ophuma kwelinye
izwe mubi. Ungalingi uphuze utshwala besundu nobamaganu, uyokufa inyanga ingakapheli. Kodwa ungakadluli
kusasa ngokukhothisa izinsizi zakulelizwe, ezixutshwe
nomhlabathi walapha ukuze ungasheshi uthole umkhuhlane.
Waphumula izinsuku ezilishumi kulowo muzi uJeqe,
elashwa. Kuthe mhla esehamba uJiyane wamhlabisa
imbuzi, wahamba ephethe umkhusu wayo, wamqondisa
kahle nendlela ebange oSuthu lapho esedlule eNgwavuma.
Pho, wangena kwelamahlanze, imizi waze wayithola
esesondele eNgwavuma. Bamphatha kahle kuleyo mizi.
Ngangomuso wathi elala wayelubona uSuthu luguduza
emahlathini, ebona isinindolo nje sehlanze osengathi yonke
imithi iyalingana njengoba wayesokhalweni oluphakemeyo,
bamkhombisa indlela, kepha uthi uJeqe selokhu
azalwa akazange afike la pho izilwane zingakaya. Indlela
ilukhondwana oluncane ehlathini, aliqala kuphuma nanga
waze waliqeda sekuzoba yimini enkulu. Ehamba
ethi, khimilili, ethuswa zinyamazane, imihlambi yezingulube
zasendle idlula phambi kwakhe. Izinyala lapho imithi
ithe ukugqagqana, zime zimbuke, zithimule, zingene
ehlathini. Akakhulumi ngemihlambi yezindangala ezazimkhuza
kubande esiswini, namagogo anele ezwe iphunga
lomuntu nje eduze akhalise okwenja ikhonkotha,
ethuke, akeme. Uyahamba nomkhonto usewukhokhile.
Wathi khisi esigodaneni sizishaya udonga, uyaqalaza ngalapha
entshonalanga - ubani lo! Umhuqa omdala webhubesi
uqojeme phezu kwetshe, ude uphulula amadevu nje
-53-
ngonyawo. Uthi uvalo lwamshaya kwavimbana izindlebe,
kepha walivivinya ijozi lakhe, walibuka ngeziqu zamehlo
ibhubesi wathi: "Ngothi ngifa nalo belifa. Wanele
walidlula nje lasuka nalo enhla kwakhe noma wayengaliboni
naye sonke isikhathi wayelizwa lifohloza eduze
nendlela esebheke nje ukuba likhwele. Pho umoya
uqonde lapho beqonde khona benebhubesi, utheleka ezinyamazaneni
umoya walo, kuduma ihlathi lonke, zibaleka
zibalekela ibhubesi zisuke kwenye indawo bezibuthile
ziwumhlambi sengathi kwephuka imithi. Lahamba eceleni
waze waqhamukela obala lakhonya laphindela emuva.
Uthi uJeqe kazi noma lalibuye lizikhuze yini, kepha
enye yezinto aze afa engayikhohlwanga. Ngalelo langa
walala emizini ekha amanzi oSuthu. Ulele uzwa izimboma
zikhonya echibini elikhulu eliseduze komfula. Bamtshela.
ngezingwenya bathi: "Uyowela kanjani ezingwenyeni
zasoSuthu na? Kwahlwa nje uJeqe ukuthi uzokwenzenjani.
Kanti banazo izikebhana eziqoshwe emithini
abawelisana ngazo, kepha owezwayo ukhokha inkukhu,
yena uJeqe kanayo inkukhu. Walala izinsuku ezimbili
ngolwesithathu izinsizwa zaya kozingela wahamba nazo.
Kuthe besangena nje ehlathini izinja zavusa iphiva lenkunzi.
Lithe lapho zilisondeza ngakuye, zalimisa zakhalela.
Esaba amaThonga engazi ukuthi zimisa silwane sini.
Wasondela uJeqe, mamo kanti zimise iphiva! Wasondela
lisalibele ukude libhula phansi ngezimpondo lithi
lixosha izinja, waliciba umkhonto wangena enzansi nephango,
wadla izinso lahlala ngezinqe phansi, wathokoza.
Zalibamba izinja bezwa selibhonga phansi, basondela
baliqeda. Awu, kanti usezenzele ugazi kubo, ababulalele
inyama engaka. Kwadlula ilanga laba linye bamwelisa,
bathi: "Inyama osibulalele yomi idlula izinkukhu eziningi."
Emuva le kwaZulu, uJeqe uyafunwa. Sebeke bawuthola
umkhondo wakhe abanye. Bathi ukuba bahlangane
nezinsizwa ezaziyofuna uselwa olwandle zabatshela
ukuthi uJeqe wafika kithina emzini othile, siphuza
utshwala, wathi uthunywe yiNkosi ukuba azosisheshisa
noselwa. Kwathi noma singabaza ukuthi kungaze kuthu
-54-
nywe inceku nje umphakathi ungaka kwenziwa yini, sabuye
sawuyeka nje lowo mqondo ngoba sicinga ukuthi
khathisimbe kukhona okunye athunywe khona. Sesibona
manje ukuthi wayeqa uJeqe. Pho, ake niyothafuela kulowo
muzi lapho sehlukana khona naye." Nempela abathunywe
ukuyofuna uJeqe baye bayofika kulowo muzi,
babuza nendlela aphuma ngayo, babayalela.
Bathe ukuba baphume kulowo muzi, behlukana phakathi
abanye baqonda ngasolwandle abanye baqonda ngaseNtshonalanga.
Abaqonda ngaseNtshonalanga bahamba
bahamba baze bafika lapho ayekade elele khona mhla
kuzokusa angene ehlanzeni leziMfolozi zombili. Babatshela
ukuthi nabo abaqondi indlela aphuma wahamba
ngayo. Kuthe sebehambe befuna bathi: "Qha, amukho
umuntu owayengangena kulelihlanze ehamba yedwa. Kuhle
sikhuphule yona iMfolozi eMhlophe okuyiyona sicinga
ukuthi wahamba ngayo." Bahamba bahamba umkhondo
wabalahlekela nya, bahamba baze badundubala ezinkangala
lapho kwakhe abaQulusi manje. Phinde bezwe lutho
ngoJeqe.
ISAHLUKO VII
UJeqe KwelamaThonga
Cishe sakhohlwa ukulanda ukuthi laphaya oPhongolo
lapho uJeqe wayegula khona, kukhona inja yakuwo lowo
muzi eyamejwayela, kuthi lapho lomfazi owayelethela
uJeqe ukudla eya kuJeqe, ihambe naye, adle ayishiyele
okuncane, yaze yamejwayela, kwathi mhla ehambayo yamlandela
ngomkhondo yaze yamfica, yaba seyiba yinja
yakhe njalo. Namhla esewela uSuthu yahlamba eduze
kwesikebhe yaye yaphumela ngaphesheya. Amukho omunye
umngani kaJeqe owaba njengaleyonja. Yayingasali
noma eyaphi. Naye futhi wayeyazisa sengathi umuntu.
Esewelele kwelamaThonga yahlonga imizi eduze nomfula,
wahamba waze wadundubala phezu kwesihlambo somfula
kwaba yikhona ebona imizi, ezwa izinkomo zikhonya.
Uwela nje usesifundeni sikaNdlebende iNkosi ephe
-55-
the amaThonga lapho. Waya wafika wakhuleka komunye
umuzi, wahlala phansi komuthi. Amadoda asondela
kuye abuza ukuthi uphumaphi, wawatshela ukuthi uphuma
kwaZulu uze kulelizwe uzofuna imithi yokwelapha
ngoba wezwa idumela ngabasuka lapha bethi miningi imithi.
Bamupha ukudla, wadla walala kanti useye wabikwa
enduneni, yathuma izinsizwa ezimbili zayombika
eNkosini le emzini wayo, oseMaphandleni phezu kwechibi
elikhulu. Bafika kwaNdlovu wabawelisa khona phakathi
kobusuku, bafika lapho kuthatha ukusa koMkhulu.
Ukuphuthuma lokhu kwenziwa ukuba babegcina ukuthi yinhloli, uthunywe kwaZulu ukuba azohlola kulandele
impi ngoba ukulanda kwakhe kokufika kwakhe ezweni
labo abakuhlabanga umxhwele. Kuthe ngakusasa esedlile
esethi useyahamba, bathi: "Qha, ake uhlale." Ayike
wahlala nezwe lithule bedla utshwala naye. Kuthe
kuntambama kwakufika izinsizwa eziyisihlanu ziphuma
eNkosini ithi azilande uJeqe aye kuyo. Zafika zakhuluma
nabakhona uJeqe engazi ukuthi kukhulunywa ngani.
Balala, kuthe ekuseni uJeqe bamthatha bamyisa eNkosini.
INkosi imbuze kahle izindaba zakwaZulu. Ayilandise
kahle, ayitshele nokuthi uzwe esesendleleni kuthiwa
uShaka ubulewe umnewabo uDingane. INkosi ithi:
"Akukho lutho kulomuntu, mthatheni nimyise emzini
kaNdlovu ambhekisise ukwenza kwakhe nokuhamba kwakhe."
UNdlovu lo naye akuyena umuntu wokudabuka ebuThonga,
wafika ehamba ngokufuna imithi, ephuma emaHlutshini,
wafika lingafi nkanyane, wejwayela wayesehlala
khona esenomuzi. Ekuxoxeni basheshe bezwana
noJeqe, bejwayelana, nenja kaJeqe yejwayela idla amasi.
UJeqe-ke uliphisi ehamba nabafana endle, ezingela
efunda nokucupha izinyoni nezinyamazane ezincane.
Kuthe ngelinye ilanga kwaba khona abayeni bezolobola
intombi emzini oseduze nakwaNdlovu. NakwaNdlovu
babugayiwe utshwala balaba bayeni. Bahamba-ke abakwaNdlovu
beya kulaba bayeni kanye nenjana yakhe
engasaliyo. Badla utshwala nenyama kwathula kwathi du.

-56-
Kukhona ijongosi lentombi yeThonga kulowo muzi elihle
lithe kiwi ngothi lomziniba, libhince umutsha walo nje
okhawula phakathi kwamathanga ulingana ndawo zonke
ngemuva nangaphambili. Zithe lapho sezigidela abayeni
lwamngena uJeqe uthando ngaleliya jongosi kwangathi
nalo seliyamqedela ngobugagu balo; zithi nxa sezikhala
izigubhu nemiqangala namagemfe, ishaye intokazi yeThonga
ize ifike eduze kwakhe lapho ehlezi khona yenze
isaga sakubo, imfulathele ibhijane umzimba wayo omude.
Idlala nje ngoba ibona umuntu wezizwe engamazi,
sengathi ithi: "Ufikile-ke lapha kithi ebuThonga, nampa
thina zintombi zakhona!". Kanti usefile uJeqe! Usede ethi
enhliziyweni: "Kodwa ngingenwa yini, kade ngangihlala
esigodlweni lapho ngiphakathi kwezintombi zekhethelo
uZulu ephelele, nezigqili ezidliwa empini ezikhethelwa
ukuba zikhonze esigodlweni, angizange ngifikelwe yilokhu."
Wasondela kuNdlovu wathi: "Ake ungitshele igama
lalentombi."
Athi uNdlovu: "Uze ukhethe yona nje ziziningi kangaka
ukwazi igama layo ngani?"
Wathi: "Ngiyayithanda."
UNdlovu wathi: "Musa, amaThonga angakubulala. Iqonyiswa
umntanenkosi, kodwa iyamala, mhlawumbe izomvuma,
yenziwa ubungane nje, ayikazingeni izindaba zokuqoma."
Ithe lapho iphinda yenza umkhuba phambi kwakhe wasukuma
uJeqe naye washaya owakubo kwaZulu umkhuba,
bahleka ababukeli nentombi leyo - uZakhi, lokhu
useyizwile ibizo Iayo.
Kuthe eziyalwini uJeqe wathuma umfana wakwaNdlovu
wathi ake ambizele uZakhi. Wafika ngokushesha
uZakhi, wafika wathi: "Ibizo lami ulitshelwa ngubani
ungumuntu wezizwe nje futhi ungibizelani ngingakwazi?"
Akasakuzwa nekukhulumayo intombi uJeqe, ukhangwa
amazinyo ayo amhlophe, nezinkophe zayo ezinde, nomzimba
obushelelezi sengathi ubugudlwa ngembokodwe.
"He! Kuyazalwa ebuThonga," kusho uJeqe.
Wema phambi kwakhe umntwana weThonga kwangathi
uthi: "Buka uze ugcine ngefusi olithandayo." Ethi:
-57-
"Ngitshele mfokazi, ungibizelani na?"
Wazilahla amathambo uJeqe wathi: "Ngikubizele ukuba
ngikutshele ukuba ngiyakuthanda."
Intombi yathi: "He! He! He!" Imhleka usulu. Uthanda
ba? Ungowaphi wena othi uqalisa ukungibona negama
lakho ngingalazi uthi uyangithanda? Goduka ubuyele
kini kwaZulu.
Yafulathela yangena emshungwini wabakubo, uJeqe
wabiza inja yakhe wagoduka waya kubo kwaNdlovu lapho
abekwa khona yiNkosi. Uhamba nje usehlabekile
ngoZakhi, usehamba ecabanga amasu okuthi: "Kodwa
ngithanda umntwana womuntu lokhu anginayo nenkukhu
yodwa le, khona uma engivuma ngingamlobola ngani?
Konje lisu lini engingathola ngalo izinkomo? Yeka
ezami engazixoshiswa uShaka kwaZulu! Intombi le yona
ngiyabona ukuthi ngeke ingehlule uma sengiyisukela
ngempela. Kepha ngihlushwa yilelizwi engilizwe ngoNdlovu
ethi yeshelwa umntanenkosi. Kodwa anginakuze
ngiyiyeke noma kunjani, naye uyazeshelela, akungoduso
yamuntu."
Uthe esacabanga lemicabango kwafika uNdlovu ephuma
khona kubayeni, wathi: "Kunjani Jeqe uwubonile umdlalo
wabasha bakulelizwe?"
"Ayi-ke, indaba angiyidli Ndlovu! Umdlalo ubumuhle
kakhulu, kodwa okuhle kakhulu engikubonile uZakhi."
Athi uNdlovu: "Ayi bo, kususe lokho enhliziyweni yakho.
Azokubulala amaThonga nxa uzokhulumisa leyo
ngane. Baningi ababeyifisa, kodwa kwathi ukuba yesheIwe
umntanenkosi bayeka." ·
UJeqe athi: "Naye woyithola ngamandla akhe, anginakuyeka
intombi enjeya ngiyiyekele omunye umuntu engenkosi,
ngoba ezalwa yiNkosi nje, nentombi ingamqomile;
ngefung'uShaka ngeke kwenzeke. Iyothi ingangiqoma
ngeqe nayo."
Athi uNdlovu: "Njengoba kade ungilandisa nje ngokuhamba
kwakho, uhamba uhlupheka uyacinga ukuba ingane
yabantu Ie wohamba ulala nayo emahlathini kuze kuse
ibhodlelwa izilwane! Futhi nxa weqa lapha kawuboni

-58-
ukuthi uyongibeka icala njengoba yathi iNkosi angikubheke?"
Athi uJeqe: "Khona uma ngisemzini wayo ngingeqe?
Bangaze bakubeke icala ngalokho? Akukho lokho, ngithi
futhi bangajabula nxashana bezwa ukuthi ngisukile kulelizwe
lakubo. Njengoba silapha nje nantuya uBombo,
singahamba nayo ebusuku siye sihlale phansi kwalo, kuyasa
sidundubalela eSwazini."
Athi uNdlovu: "Uthi imbala uyalazi izwe lalapha, uthi
ungahamba wedwa nomuntu wesifazane; awazi ukuthi
kuhamba izindlovu nezimpisi nezibhejane namankentshane?
Yena uZakhi uyakwazi lokho. Noma engakuthanda
akanakuvuma ukuba neqe naye ebusuku."
Kuthe ekuseni ngomuso uJeqe wanele wavuka nje
wabiza umfana kaNdlovu owelusayo, wathi: "Hamba uye
kongikhombisa lapho zikha khona amanzi izintombi zakulowa
muzi ebesikuwo izolo. Ngizofike ngime ngasemfuleni
uhambe wena uye ekhaya kubo, ufike uthi kuyo:
"Kukhona umuntu okulindele emfuleni, yintombazane
yakithi ifuna ukukhuluma nawe."
Nempela uJeqe abange ngasechibini lapho kukhiwa
khona amanzi, umfana aqonde ekhaya afike alibale nabanye
abafana, bosa inyama bedla kwaze kwaba yisemini
engakakhulumi noZakhi. Ayi, nokho, walithola ithubana
behla naye bebanga emfuleni. Uthe ukuba afike emfuleni
wahleka wafa uZakhi wathi: "Uye udadewenu Io
ongibizile? Bheka wena muntu wakwaZulu awulungile,
neze uzofundisa izingane zakithi amanga. Noma ebethe
ngibizwa nguwe bengizokuza nje ukungixoxele izindaba
zezwe lakini. Uyazi ubuqhawe ngibuthanda kabi esibuzwa
ngamajaha akini. Lapha kithi kuvame amagwala nje.
Ake ungixoxele ezokulwa," washo ehlala ehlabathini ethi
thekence.
Lapho uJeqe wajabula, wafa, walanda izindaba eziningi
zamanga nezingamaqiniso, esho nalapho wayegwaza
khona. Wayilandisa nangokubulala kwakhe isibhejane
eyedwa. Esethe khehle umlomo uZakhi!
-59-
Wezwa sekufika imizwa yokumejwayela wathi: "Wokuza
ekhaya ngomuso uzosixoxela zonke izindaba ezinkulu
zakwaZulu." Bahlukana bagoduka.
Wathi enhliziyweni uJeqe: "Angingayixini ngokuyeshela,
sengilibonile inxeba engizokuyingena ngalo." Washo
izindaba eziningi zobuqhawe zakwaZulu, kodwa ekushiya
konke akwaziyo ngokubulawa kwabantu amakhosi akhona.
Wathi-ke: "Nanti inxeba engizokuyingena ngalo."
Bahamba futhi ngelanga elilandelayo, uJeqe wathi:
"Angifuni ukuya ekhaya, hamba uyibize iye emfuleni."
Kwadlula isikhashana waqhamuka nayo umfana, ivunule
iconsa ngalelo langa, ifake ubuhlalu bayo nesigege
sayo sobuhlalu, itebhisile ngemuva, yagcoba amafutha
wonke umzimba. Wahluleka nokuxoxa indaba uJeqe
egcwele uthando sengathi angade eyibuka nje. Kanti
uyinqobe khona izolo, iside imbuka ngokukhophoza noma
wayengemuntu ojwayele isifazane njengoba wayeqalisa
ukuqomisa nokho akakhohlwanga ukuthi isizabalazile
nje iphelile; isiyenza ubuntombi ukuba kungabi sengathi
ibihlalele phezulu.
Manje wagila imikhuba ukuba ingenwe uthando, elinganisa
ukulwa kwezinsizwa, agxume abheke phezulu,
eqe amangqabangqeshe, ayikhombise namanxeba lapho
bamgwaza khona eQhudeni kodwa uZakhi esede enqekuza
ikhanda, kokukhulu ukuthanda izindaba zobuqhawe!
Waze wathi uJeqe: "Uma wawungumlisa Zakhi wawuzohlabana."
Wathi: "He! He! Uthini Jeqe, mina!" Waphakamisa
izingalwana zakhe wafumbatha isibhakela wathi: "Ngangiyoyishaya
ngiyilahle phansi insizwa."
Wathi uJeqe: "Xhawula kulokho."
Baxhawulisana, wasibamba isandla wayibuka emehlweni
wathi: "Ngitshele, Zakhi, uthini ngami na?"
Wathamba umzimba kaZakhi, wazilahla izikhali abeziphethe
uJeqe, wamgona, wamphulula ehlombe; kwehla
izinyembezi kuZakhi, angazaziyo ukuthi ezothando noma
ezomunyu, noma ezovalo ebona ethambela umuntu wesilisa
ngohlobo olunje; futhi besabonene isikhathi esinca
-60-
ne kangaka. Waba namahloni wathi: "Ngiyeke ngigoduke,
uze ufike lapha emfuleni ngomhlomunye."
Bagodukla uJeqe nomfana nenja. Baze bashona ezihlahleni
ebabuka uZakhi, ehamba kancane, uthando ngoJeqe
selumeqe ikhanda.
Bahamba endleleni lapha umfana uthi: "Iyakuthanda
impela lentombi, idume yonke imizi yakithi ukuthi ayivumi
nokuba umuntu ayinamathele ngesandla."
"Uthini mfana na ?" Kusho uJeqe.
"Ngiqinisile impela, akubheke ngemuva nansiya isabheke
ngalapha."
''Thula mfana sobona ngomhlomunye ukuba iyothini
njengoba ngibizwe yiyo."
Lwafika olungaliyo, olwanqunywa uye uZakhi. Baphuma
ekhaya oJeqe, nomfana nenja, beqonde lapho zikha
khona amanzi. Uyenqena uJeqe ukutshela izinsizwa zalapha
kwaNdlovu, uNdlovu yedwa amtshelayo. Wesaba
ukuthi funa zimonele isidleke sakhe, imukele ingakabeki
neqanda. Umfana lo uyalwa futhi-futhi ukuba avale
umlomo wakhe ngalendaba. Bathi befika nje zazifika
izintombi ezintathu, kunguZakhi nodadewabo ababili abadala
kunaye. Ubuqhalaqhala buphelile namhlanje kuZakhi,
esede ethanda ukubhaca ngodadewabo.
Akhulume udadewabo kaZakhi omkhulu athi: "Yebo Buthelezi, silapha nje sinodadewethu, siphelekezele uZakhi
njengezwi alikhipha kuwe ethi uze ufike lapha namuhla
azokutshela izwi lakhe. Ingane le yakwethu isiyakuthanda
Buthelezi, kepha ngomthetho walapha kithi
ayinakuze ikunike isandla sayo sokunene, isivuma impela
ukuthi isiyintombi yakho ngaphandle kokuba uhlanze
odadewabo ngobuhlalu noma ngesinye isipho abasithandayo,
simvumele-ke uZakhi ukuba akunike isandla sakhe
sokuvuma. Hamba-ke Buthelezi ulande ubuhlalu bethu,
wothi nxashana usubutholile uthumele umfana lo
azositshela, somyalela indawo esohlangana kuyo."
"Pho ngize ngihambe singaxoxanga noZakhi balamu
bami na?"
"Ayi, mkhwenyawethu, thina kuleli sihamba ngomthe-
-61-
tho. Usengowakho othandweni, awusadingi ukuzihlupha,
kodwa-ke feza esikushoyo kuqala."
Basuka bahamba oJeqe nomfana nenja. Kwaqala umfana
wathi: "Ziyahlupha lezi zintonjana, ukuma kwazo."
Esezethuka ethi okuthize kwathi. Uthi: "Uyazi Jeqe" -
A! Nami angithi "Buthelezi" - zilithathaphi leligama ezikubiza
ngalo? Uthi uyazi lapha ubuhlalu ezibufunayo siyoye
sibuthole khona? Lobuya obufana nobabubhincwe
uZakhi mhla evunule kakhulu. Sohamba ilanga lonke sibuye
ngomuso sesikade silele kweminye imizi. Bengingathi
wabubona amagobolondo eminenke yasemachibini
aseduze nolwandle amancane, amanye ahungqu, amanye
amhlophe. Baye bathathe usinga bawahlele kahle entanjeni
yosinga benze umgexo, bathi nxa befuna ukwenza
umutsha bathathe amancane kakhulu bawathungele ngentambo.
abe isigege, noma ngefosi lembabala elishukiweyo.
Yibo-ke ubuhlalu bakithi lobo Jeqe. Kazi ezakini zibhinca
obunjani." · ·
Lapho uJeqe usejabula kabi ukuzwa izindlela zokuthola
ubuhlalu ngoba bekuhlwile nje ukuba uzobuthathaphi.
Athi: "Uhlakaniphile mfana, asovuka sihambe siye khona.
Okunye lokhu siyobuye sikuxoxe."
Wafika ekhaya qede uJeqe wacela ukuba bamphekele
isinkwa wathi uya ngapha olwandle lapho kuphenduka
khona uSuthu selubheke eNyakatho. Nempela bamphekela
wavuka nabangani bakhe, umfana nenja ekuseni bahamba.
Bafika khona emva kwemini enkulu sebeke basinda
komunye umuzi badlula kuwona kuphuzwa bathatha
amathamo badlula.
Bafika bawacosha amagobolondo eminenke, amancane
kakhulu namakhudlwana izinhlobo ezintathu zombala.
Agcwala imbenge ababeyiphethe, baphenduka ntambama
baye balala kulowo muzi abadlula kuphuzwa kuwona;
isinkwa sabo basiqedela emfuleni. Umnumzane akhiphe
ukhamba obelusele, baphuza balala besuthi.
Ngokufika kwabo ekhaya ngangomuso, acele amantombazane
akwaNdlovu athi awamenzele imigexo emihle
ibe mibili ngalobu buhlalu. Avuma amantombazana
-62-
akhipha inhliziyo yesineke, enza imigexo wathi lapho eyibuka
isiphelile uJeqe wagxuma ukujabula.
Washeshisa umfana ukuba ayobikela izintombi ukuba
uselungile. Zafike zathi: "Sesohlangana naye emfuleni
lapho kukhiwa khona amanzi.
Ngalelo langa uJeqe wacela izintombi ezimbili zakwaNdlovu
ukuba zibaphelekezele benomfana nenja. Wayengasesabi
ngoba base bazi bonke kwaNdlovu ukuthi uqonyiwe.
Bahamba ubuhlalu busembengeni iphethwe enye
yezintombi zakwaNdlovu. Bafika bahlala phansi komuthi
ehlabathini. Zaqhamuka ngalelo langa ziyisihlanu
ngaye uZakhi. Zafike zema phambi kwabo, yathi enkulu
yakwaNdlovu: "Hlalani phela makhosazana sixoxe
indaba." Bahlala.
Wayesekhuluma uJeqe ethi: "Makhosazana, nansi impahla
yenu, sengifike nayo, isembengeni lapho kuQhamile."
Wayeseyikhipha njalo uQhamile wasemaNdlovini wayibeka
phambi kwazo izintombi.
Zabonga zancinciza zathi: "Ubani lo onesu elihle kangaka
lokwenza ubuhlalu na?"
Wathi uQhamile: "Benziwe yithi nodadewethu ekufikeni
kwalaba," esho ekhomba oJeqe nomfana nenja. "Bekade
beye kobucosha ogwini loSuthu."
Zase zithi izintombi: "Sukuma phela ubonge, Zakhi."
Wasuka uZakhi waya phambi kukaJeqe, uJeqe wasukuma
baxhawulisana, uJeqe waqabula isandla sikaZakhi,
zezwakala izintombi ngephimbo:
"SingamaThonga akwaSoshangane,
Yithi laba bakoSoxaka,
Siyakuvuma wena Buthelezi,
Yithi laba bakoSoxaka."
Zaze zafudumala sengathi zishaya indlamu zihleli phansi,
zasukuma, kwaqala lona ubhijane olunguZakhi, lwathatha
kahle ngesu: "Yithi laba bakoSoxaka." Yacakafula
intokazi yakwabo, igema kancane ngekhanda ilandelisa
ngonyawo igama: "Yithi laba bakoSoxaka." Zadlala
kwaba mnandi izintombi kwasuka nalezi zakwaNdlovu za-
-63-
hlangana nazo zisho: "SingamaThonga akwaSoshangane."
Enye yagijima yaya ekhaya yabuya nesiphongwana sigcwele
utshwala, baphuza, kwaba kuhle kwabanjeya.
Kwathi ntambama bagoduka, kwasala uZakhi noJeqe nenja.
Baze bahlukana lishona; oJeqe nenja bagoduka.
Pho, kuthe nangomuso uJeqe wathatha umfana wathi:
"Hamba ungibizele uZakhi endaweni yokuhlanganela."
Nempela bafika kanye kanye endaweni yokuhlanganela.
Wakhuluma uJeqe wathi: "Uyabona ngahamba
ngizobulawa kithi ngigqitshwe neNkosi, engakube lobukhosi
bothando lwakho angizange ngisabubona. Kanti
ngihlaliselwe lezinsuku ezinhle kangaka. Kepha kuhle
sicabange isu lokuba ngithole izinkomo zokulobola. Mina
angilalanga kusihlwa ngicabanga. Nakhu engikuthole
emcabangweni. Celani ninodadewenu nithi niyosika incema
ngalapha oSuthu, mina ngofike ngicoshe ubuhlalu
oyongenzela bona, ngithengise ngabo, imigexo emibili yimvu.
Ngobuye ngithwale incema ngiyothenga izimbuzi
nezimvu eSwazini, ngibe sengithenga izinkomo, ngezimvu
nezimbuzi ngikulobole."
Bavumelana kulelo cebo. Kwadlula izinsuku ezimbili
bahamba baya ngasogwini oJeqe noZakhi nodadewabo
nenja. Ngokufika kwabo ogwini, basebenza ngamandla
bede bebuya bezolala emizini eseduze nogu. Waze wafikelwa
ubumnandi bothando uZakhi waqamba igama:
"Ngeke zingikhohle
Lezi nsuku ezimnandi Jeqe,
Sicosha amagobolondo
Ogwini loSuthu
Jeqe zimnandi lezi nsuku sicosha amagobolondo
Ogwini loSuthu."
Leli gama elaqanjwa uZakhi ethakazela ukuthandana
kwabo noJeqe. Yayithi nxashana isilivuma intokazi yakwabo
asuke adakwe uthando uJeqe, akhohlwe na ukucosha
amagobolondo eselokhu ebukana nobhijane lwakhe.
Emuva le indodana yeNkosi eyeshela uZakhi ithe ukuba
izwe ukuthi nempela uZakhi uliqomile iZulu yathuku
-64-
thela yathelwa ngamanzi yathi: "Ngeke ngitshele nobaba
ngoba uzokwala simbulale."
Wabiza izinsizwa zaba lishumi zahloma zaphelela, kwaba
uye lo weshumi nanye. Banikela khona endleleni eqonde
ngasogwini, balala emzini osekusele ibangana elincane
bafike kulo okulala khona o.Jeqe nentombi yakhe nodadewabo
wentombi yakbe. Umnumzane wafike uMntwana
wambambela ithole elibomvu, balihlaba khona
kusihlwa badla eyokosa, wathi: Anovuka niyipheke ngobuya
ngiyidle, ngisaya ngalapha oSuthu."
Kuthe lapho kufudumala ilanga bababona bobathathu,
oJeqe noZakhi becosha amagobolondo udadewabo esika
incema. Waphenduka uZakhi wathi: "Kushwaqa unwele,
yini, ngithi sikhona isilwane esibi esisibukayo. Sondeza
izikhali zakho kuwe Jeqe, nazi izimbokodwe ezimbili
sengizicoshile, nami ngokwelekelela."
Akaligwinyanga uZakhi, wathi ephenduka ethatha imikhonto
yakhe emibili nehawana elincane elivikela amaqupha
kuphela nobhoko zase zilapba izinsizwa zikaNdlebende.
"Mina kuthi-kuthi," zimethuka uJeqe. "Ubani othe woza
lapha nalezi zingane?"
Wavimba uZakhi ngaphambi kwezinsizwa wathi: "Buzani
kimi, yimi engithe akasiphelekezele size lapha."
"Suka wena asikhulumi nawe." Bamchiliza.
Lapho udadewabo esethe galo yephuka ebange kulomuzi
abalala kuwona. Wabe uyazabalaze uZakhi zamsunduza
izinsizwa zasondela kuJeqe. Lapho uselikhokhile
uJeqe iklwa lakwabo. lnja yakhe isiyaveva lapha eceleni
kwakhe. Owokuqala owaphakamisa umkhonto ethi
uyathatha kuJeqe yayisimphethe isinene inja, uJeqe weqa
umkhonto wagwaza isihlabathi, nenja inamathele esineneni
yamhlalisa phansi, uJeqe wayethokoza kulowo
obeseceleni engakazeleli lutho, washo wathi: "Ngadla
ngenkomo yakwethu, ngadla mina Jeqe onjengempisi."
Kwavuka usinga oludala. Zamfica izinsizwa. Enye
yamgwaza esihlakaleni umkhonto wakhe wawa phansi.
Wayesefikile uZakhi lapho ithi ayimqedele, wabasa ngembokodwe
enhlafunweni yawa phansi insizwa, kanti inja
-65-
ngalaphaya amathumbu isiwadilizele ngaphandle. Yabona
ukuthi isimehlule yamshiya yahlangana nomntanenkosi,
imbangi kaJeqe, yayisikhwela kuye ngemuva, amazinyo
yawafaka kuye entanyeni yamwisa, yafika insizwa
yathi iyaqeda enjeni kanti iyihlaba esicutshini somlenze,
yakhala inja kanti isimenze kabi uMntwana lapha emsundulweni. Kwafika enye insizwa yalifaka laphelela iklwa
esibindini senja, yaphela khona lapho. Usede evika nje
uJeqe, asenawo amandla okulwa, bamgwaze esihlakaleni,
bamnquma umsipha. Sekulwa uZakhi yedwa, naye
alwi lutho ngaphandle kokuba ede evikela uJeqe, ema
phambi kwakhe lapho bethi bayamthatha ngomkhonto,
kepha uMntwana ubalaye kakhulu ukuthi bangamthinti
uZakhi. Uthe esabheke laba abaphambi kwakhe kwavela
enye insizwa yamuthi hlwi, yamphonsa laphaya, batheleka
kuJeqe, bamgingqa phansi. Basheshe bamshiya esalele
ethe ja, baphuthuma umntanenkosi osede efikelwa izinxi
zokopha lapho elunywe khona yinja. Abanye sebebambe
uZakhi phansi. Baphuthuma ukumethwala uMntwana
bamsondeze ngasemanzini, bade bemphuzisa amanzi,
bemgeza amanxeba ngekhambi elinqamula ukopha.
Esikhungweni lapha abalele phansi, uJeqe nenja yakhe
nensizwa egwaze uJeqe ngomhlanganiso, insizwa
ebhotshozwe isisu yinja, nensizwa eshaywe uZakhi ngetshe.
Bazithatha zonke izidumbu lezi baziyisa kulomuzi
lapho bekulala khona oJeqe ngoba yiwona owawuseduze
kuneminye. Balwa noZakhi engavumi ukuhamba baze
bambopha izandla nezinyawo bamenzela uhlaka lomhlanga,
bamthwala ngalo, ethi: "Nibulele indoda yami, kuhle
ningibulale ningimbele nayo."
Abanasihawu naye uma nempela kwakuya ngabo babeyomgwaza
bakhokhe lensizwa ayibulele ngetshe. Pho
babazi ukuthi ukubulala uZakhi kungaba elikhulu icala.
Baphuthuma uMntwana, wafike wakhothiswa izihlungu,
waboshwa ngemithi emanxebeni enja, bamlalisa kwasa
engcono, kwembiwa ithuna bagqitshwa labo abafayo;
oJeqe nenja basala khona esigcawini. Kanti umkhonto
lo ababethi umqede nya uJeqe, awungenanga ebubendeni,
wahlangana nethambo lesifuba wawusugwegwesa
-66-
ungena uthi ukuqephula iphaphu enhla nalo. Elinye inxeba
ngaphandle kwelalisesihlakaleni lalisethangeni. Kuthe
lapho kufika umoya wokusa obandayo, waqabuka uJeqe,
kepha engenamandla okuvuka nokuhamba, kepha ukuma sekuthi nginawe qho. Wade ezama egugquka, umlenze usubuhlungu kabi uvuvukele; kepha ukomela amanzi
kwamenza ukuba anyamezele ubuhlungu obukhulu, waze
wafika eduze nechibi, wabona ukuthi angasondeli kakhulu
echibini ngoba nakhu unuka igazi izingwenya zizombamba
nomkhonto wokuzixakalaza uwushiye lapho ebelwa
khona, wayesephanda ngesandla sokhohlwa ade etheIa isichitshana econsisela emphinjeni, kwaze kwenela. Manje
kwaba yinkathi ecabanga ngoZakhi, wakhala izinyembezi wathi: "Ngizofela lapha esihlabathini, uZakhi ngingamboni!"
Ubuhlungu benhliziyo baba bukhulu waze
wafikelwa isihlambi sobuthongo walala.
ISAHLUKO VIII
USithela Ufica UJeqe
Kwaku usuku lokuba uSithela umfundisikazi wezinyanga
nezangoma zasebuThonga ephumile esiqhingini sase
Iwandle ezofundisa abafundi bakhe imithi engamakhubalo
namakhambi engekho esiqhingini. Ugwedlelwa abantu
ababili emkhunjaneni omncane, abane babefunda ubunyanga.
Ha, lapha kulele khona uJeqe yilapho umkhunjana
uzophumela khona.
Bathi bengakaveli laba abasemkhunjaneni babona kuvuka
amandla kuSithela, ebheja ebusweni, ebubula ebhodla, wathi: "Ikhona into esizoyibona, gwedlani niqinise,
ukhona umuntu osebunzimeni, amakhosi athi mangiye
komsiza. Siqongwane letha lapha isibuko sami."
USiqongwane waliletha itshe elinesibuko lapho uSithela
ebuka khona yonke into. Wayesethi: "Ha, nangu umfana,
ulele ezibukweni sengathi unamanxeba. Ngibona
igazi kuye, nansiya inja nayo igwaziwe, kukhulu obekwe-
-67-
nziwa lapha. Gwedlani niqonde kulesiya siqhingana niphume
eNtshonalanga kwaso."
Benza njengoba beyaliwe yinyangakazi enkulu. Nembala
bathe bethi qhamu, nanguya umuntu equngquluzile
ogwini. "Donselani khona bantabami." Idevu lomkhunjana
lasigqula isihlabathi sogu, eduze nalapho kulele
khona uJeqe. Behla bakhipha intambo nogojwana olucijileyo
balugxumeka esihlabathini, wema umkhunjana
wehla noSithela; wasondela wabona ukuthi akakafi lomuntu,
wasondela wamcingisisa, wagoqongana, weluleka,
wabhungcana, wajuluka, wema wamjolozela emehlweni.
Bezwa uJeqe ekhala sengathi kukhona okumethusile. Lapho
uSithela wambamba wamcindezela phansi, uJeqe wathi:
"Musa ukungibulala, ngiyeke bo!" Lapho umuntu
esebona ngezindebe zomlomo kaSithela ukuthi bakhona
akhuluma nabo. Washo kakhulu wathi: "Vuka! Vuka!"
Qingqo ngesinqe uJeqe! Wayesethi kulaba ahamba nabo
"Thathani indebe leyo, nikhe amanzi nilethe lapha." Wamphuzisa
amanzi agcwala isisu, wamshiya nabagwedli
ababili waya ezihlahleni efundisa izinyanga imithi. Emuva
lapha emkhunjaneni uJeqe, usengqebelekile exoxela
abagwedli impi yakhe yayizolo, esethi: "Basinde ngoba
basheshe bangijiyeza esandleni bengizobaqeda ngifunga
uShaka. Kazi intombi yami bayenzenjani! Nxa bengayibulalanga
ngeke bayithole, ngoze ngiphile ngiyoyithatha
ngezikhali. Bona bathi ngifile abazi ukuthi ngingumafavuke
njengedangabane. Ngizwe sekumnandi izolo ngomhlanganiso
wokuqala, ngakhumbula kithi kwaZulu, kwasuka
usikisiki lwempi, kwathi lapho ngithi ngizobaqeda
abafokazana bangijiyeza."
Kuthe ntambama wabuya uSithela nezinyanga zakhe
ezine. Bathe beseyibangana uJeqe wathi: "Yibaphi laba?"
Abagwedli bathi: "Kanti awumbonanga yini okusindisileyo
na?"
"Qha," kusho uJeqe.
Bathi: "Uye-ke lo ozayo, iNkosazana uSithela, umphathi
wesiqhingi sezinyanga, owazi konke okufihliweyo."
-68-
lsangoma l
-69-
Uthe efika nje uSithela wayethi: "Thathani lomlisa nimfake
emkhunjini, sihambe ilanga seliqhubekile."
Bamtatamisa uJeqe, bamfaka emkhunjini, bamonyula
uthana olubambe umkhumbi, baluphonsa phakathi kanye
nentambo bagwedla sebebuyela esiqhingini. Uthule uthe
nya uJeqe, yilokhu esamangaliswa ukubona lo owesifazane
olalelwa kangaka nohlonishwa kangaka abesilisa.
Bahamba emtateni wolwandle okude kuqubuka kuwo
izimvubu, oziqhingana zawo kwethamele izingwenya ezazinele
zibabone zicwile emanzini. Bahamba baze bangena
othikithini nje olunomhlanga lapho amanzi eseqala ubumuncu,
badweba endleleni yomkhumbi esengathi
yalungiselwa wona phakathi komhlanga, bafika lapho
amanzi esebuye aphela ubumuncu bagwedla laze lashona
behamba, lapho uJeqe akasaqondi yena ukuthi uphi.
Kuthe lapho kuthi hwelele uJeqe wabona izihlonti zomlilo
zikhanya lapho kuzishaya ugu. Wezwa abangaphesheya
sebememeza bethi: "Khanya Nkosazana!" "Ewu, nisaphila
bantabami?" "Khanya Nkosazana!" Abagwedli
baluphonsa uthi, balubamba abangaphesheya, wema umkhumbi
wehla uSithela. Bakhothama bakhuleka bathi:
"Khanya Nkosazana, wena owathola imfihlo eyehlula
amadoda! Khanya mame, mame wethu!"
Wathi uSithela: "Thathani lomuntu nimthwale. nifike
nimngenise elawini likaNgqelebani, simthole ngaphesheya
egwaziwe,' uzokwelashwa aphile."
Bamtatamisa uJeqe baye bamethula emnyango kwaNgqelebani.
Uthe ethuka uJeqe kwakuphuma ixhegu
uNgqelebani; lathi: "Yini lomfunzi eniwuletha lapha?
Lomuntu othwelweyo akakwazi ukuzihambela?"
Bamlandisa uNgqelebani ukutholwa kukaJeqe nokuthi
uSithela uthe akalethwe kuye azokwelashwa.
Leli xhegu uNgqelebani ukhokhothi nje lwendoda
endala izinqulu lezi sezabalukhuni njengesikhumba senkomo
emathangeni lapha nasezithweni kuhamba iziyingi nje
zezimbali. Amahlombe asagoba. Uhlala yedwa, ukudla
ukulethelwa abafana sekuvuthiwe. Umsebenzi wakhe
ukwelusa otokoloshe nomantindane nezinye izilwane
okwelashwa ngazo kuleso siqhingi esinendawo enkulu

-70-
yezinyanga. Bathe uma bamngenise uJeqe wezwa iphunga
angalaziyo elidabula ikhanda; wathi: "Ngisizeni ningikhiphele
ngaphandle."
Bala bathi: "Sisakuyisa phambili."
Bathe ukuba badlule kulowo mhume baqhamuka lapho
kukhona isikhala kushaya umoya omuhle, igceke lakhona
lendlalwe ngezikhumba zazo zonke izilwane zakulelozwe.
Bafika bamethula khona, kanti uNgqelebani uyabalandela.
WayeSebakhombisa kwelinye igumbi ngakwesokhohlwa
ethi abamethule khona. Sekufika umfana endlala
izikhumba, ebasa umlilo, uJeqe wacambalala, umqondo
wakhe uduma nje, engazi ukuthi namuhla ufike endaweni
enjani. Kwadlula isikhashana kwafika abafana ababili
bamlethela isinambathi. Elambile kuyilokhu kwayizolo
ukudla engakwazi wathi: ·"Ngibonwa yini!" Wabona
abafana sebendlala izikhumba phakathi negceke, beshayela,
baletha amacansi amahle encema, bawendlala, baletha
isihlalo esihle esibaziweyo basibeka phezu kwawo amacansi.
Uthe ethuka uJeqe kwakungena yena uSithela elandelwa
abafana namantombazane bathi "Khanya Nkosazana!"
Wafika qede wahlala khona kuleso sihlalo, laphuma
ixhegu elinguNgqelebani lathi: "Khanya Nkosazana!"
Wabona uJeqe ukuthi mkhulu lomuntu kulendawo. 
Washo uSithela wathi: ''Ake usixoxele ukuthi Uphumaphi
mfo."
Wathatha phansi uJeqe ukuzalwa kwakhe nokuya kwakhe
eNkosini uShaka nokufa kwayo nokweqa kwakhe aze
afike ebuThonga nokuthandana kwakhe noZakhi okumbangele
ukuba bamgwaze abakwaNdlebende.
Wathatha itshe Iakhe uSithela elinesibuko esiveza
konke asuke efisa ukukubona nobungoma abethwasayo.
Wabuka _ wayesethi: "Intombi yakho abayibulalanga
isekhaya kubo, kepha ifuna isu lokuba ngomuso ike iyohlola
esikhundleni ukuthi ufe nya noma ubuye wavuka:''
"Awu, uthini Nkosazana na? Nxa kunjalo pho ungengibuyisele
khona ngomuso ngize ngiyibone na?"
"Qha, njengoba ungene lapha uyoze uphume usuhlakaniphile
ezintweni zalapha," kusho uSithela. "Yinye into
-71-
engingakusiza ngayo Jeqe: "Ukuba ngithumele abafana
bami baye koyihlola, bathi uma beyibona bayitshele ukuba
kawufile, kepha ulapho uzothola khona ukwelashwa
amanxeba."
"Khanya Nkosazana!" kusho uJeqe.
Abesethi uSithela: "Uyabona Jeqe ngikulethe lapha
ukuba welashwe uNgqelebani, uthi nxa usuphilile ufunde
ubunyanga yikhona uyosiza abantu abagulayo. Ungesabi
lutho konke ozokubona lapha okuphethweyo uNgqelebani
akusoze kwakulimaza, uNgqelebani uyakubhekela. Imihume
miningi lapha yizindlu zezilwane ongazange uzibone.
Ngizwa bethi uthe lapho udlula umhume wamandiki
ukunuka kwakwehlula, wathi mabakubuyisele emuva. Yebo,
amandiki anuka kabi, noma seliphuma kumuntu ebelimngene
kuye kunuke kabi. Nxa usufunde ukusebenza
kwalapha uyowakhipha lapho uwafica khona egulisa
abantu, netshe likatokoloshe wolithola, abahlushwa otokoloshe
ubasize. Kepha ukufunda yonke lemikhuba kuthatha
isikhathi eside. Kuningi ozokubona lapha esiqhingini
sakithi. Lalakahle uyofika akuphe imithi kusasa
uNgqelebani."
Wasukuma uSithela esehamba, basukuma bonke bathi:
"Khanya Nkosazana!" Uthe engakalali uSithela walaya
abagwedli ababili wathi kabovuka bathathe umkhumbi
bayoqamela intombi kaJeqe, bayitshele ukuthi kafile uJeqe,
uyelashwa esiqhingini, mayigoduke ihlale imlinde
noma kuze kube yisikhathi eside.
Pho, uyayizeka indaba uJeqe lokhu akalalanga evuswa
umsindo angazange awuzwe yilokhu azalwa wezilwane
zifika ngezigaba kuNgqelebani ebusuku ezikhuza ekhuluma
nazo, ezipha ukudla, yena usethe khose engosini abekwe
kuyo ethuthumela ethi zizomudla. Kwaze kwasa
ebheke ngawayizolo.
Kuthe ekuseni abagwedli baphuma baya emfuleni
bathatha umkhumbi baphindela ezibukweni lapho befice
khona uJeqe ngayizolo. Bafika kungekho muntu, nenja
isidliwe, noma yadliwa yizimpisi noma yizingwenya abaqondanga
ngoba abazikhathazanga noma basondele babheke
ukuthi yini Bahlala lapho kwaze kwaba yisemini.
-72-
Kuthe bengazelele sebecabanga ukuphindela emuva
babona umuntu eqhamuka, babona ukuthi umuntu wesifazane.
Wahamba wahamba, wema, wabukisisa. Base
bememeza bethi: "Woza lapha!" Wethuka, waqalaza esefuna
ukubaleka.
Bathi: "Woza sikuxoxele izindaba zesoka lakho."
Waqunga isibindi waya kubo. Bamlandisa yonke
indaba yokuficwa kukaJeqe enjengofileyo ogwini nokuthi
inyanga enkulu yasesiqhingini imthathile, kuhle angesabi,
uzokwelashwa ahlale afunde ubunyanga, wophuma qede
babonane. Bathi: "Nesidumbu senja yakhe besikhona
lapha esihlabathini izolo, kepha namhla kasisekho siyabona
ukuthi sidliwe zilwane."
Wathi uZakhi: "Nibone yena impela na?"
Bamusho zonke izici zesimo sakhe, wakholwa wagoduka
ejabule enethemba ukuthi bobuye babonane nesithandwa
sakhe. Bagwedla abasesiqhingini babuyela emuva, emuva
kokuba uZakhi esekhumule umgexo wakhe wabanika
wona wathi aboze bamkhonzele kuJeqe.
Emuva lapha esiqhingini uJeqe uyelashwa. Uthathwe
uNgqelebani wamlalisa eduze nembiza egcwele izinhlobonhlobo
zamakhambi namagxolo, ibaselwe ngaphansi ibekwe
phezu kwamatshe amathathu. Kuthe lapho isibila
wayesethatha izikhumba ezimbili emboza ukuba intuthu
yokubila ize ifinyelele kuJeqe. Wathi emembula wayesejuluke
esemanzi. Wayesemgeza ngawo amanzi axubene
nomuthi esashisa kakhulu kodwa efakwe icimamlilo ukuba
angamyobuli. Uthe eqeda lokho wayesemesula ngesiphuku,
ebopha amanxeba ngesikhumba sikaxamu.
Wezwa umzimba uthi dwi. Uthe eseqala ukuxoxa
indaba noNgqelebani kwase kufika abafana bephethe isinambathi
ngezinkamba ezimbili, olunye kungolukaNgqelebani
olunye kungolukaJeqe. Badla. Bathe bengakaqedi
ukudla babuye bafika abafana bephethe ukhamba
lotshwala baphuza. Bahamba abafana balanda ukudla kwezilwane,
bathe nxa sebekubeke laphaya ngaphansi komuthi
uNgqelebani washaya imfengwane uthe ethuka uJeqe
kwakuqhamuka zonke izinhlobo zezilwanyazana, ezinye zihamba
ngezinyawo ezine. Kwaphethuza nje, lapho uJeqe
-73-
wangenelwa uvalo waguqazela eseya engosini yakhe.
Lapho uNgqelebani wakhuluma nazo zehlukana ngezinhlobo
zazo. Imikhovu wayipha izinsipho, otokoloshe wabapha
isijingi njalonjalo. Kwaba ubuxhafuxhafu kuphangelwana,
okuncane kukhala futhi-futhi, kulunywa, kuklwejwa
ezindala. Kuthe lapho seziqedile ukudla wayeseshaya
imfengwane yakhe, zaphindela ezindaweni zazo. Lapho
uJeqe usethe khexe. Ukhohliwe nje ukuthi zonke lezi zilwane zaqoqwa kanjani nokuthi zefuyelweni.
Zithe ukuba zikhukhule uJeqe waguqazela waya kuNgqelebani
eyobuza ukuthi lezi zilwane zefuyweleni lapha
esiqhingini.
Wathi uNgqelebani: "Kanti kawazi yini ukuthi iseziko
lezinyanga lapha, lapha zifunda khona? Ngonyaka njalo
kufika abemunye noma ababili abaphuma ezweni ngaphandle
bazofunda ubunyanga obukhulu kuSithela. Zonke
izinyanga ezidumileyo zokubhula nokwelapha zifunda
khona lapha. Nawe nje nxa usuphilile uzongena kulelo
ziko."
Wathula uJeqe wacabanga. Asikholwa imikhovu kodwa
uJeqe uthi watshelwa uNgqelebani ukuthi ezinye izilwane
lezi yimikhovu.
Manje uNgqelebani wafunela uJeqe uthi lokudondolozela.
Wabe yilokhu ebamba edondolozela ebaleni lakwaNgqelebani.
Welashwa waze waphila. UNgqelebani
wayeseyobika ukuthi uJeqe usephilile. Yathi iNkosazana:
"Mlethe lapha."
Weza naye ehamba edlula imihume, ngemihume ebona
abantu abanye bepheka abanye behlezi. Bathe ukuba
baphume emhumeni uJeqe wabona elihle izwe, ekhonjiswa
namasimu nentaba okwehla kuyo umfula wamanzi.
Laphaya phansi kwentaba bamtshela ukuthi kukhona
umuzi kaSithela. Wabuza uJeqe wathi: "Uhlala nobani
khona laphaya?''
Bathi: "Uhlala nabafana namantombazana abamkhonzayo."
Uthe lapho esesondezwa ekhaya likaSithela engakafiki
wabona intombazane iza ngejubane sengathi iyabahlangabeza
benoNgqelebani. Yafika yathi: "INkosazana ithi

-74-
ayinasikhathi namhla sokubonana noJeqe, kuhle uze umlethe
ngomuso. Namhla mbonise zonke izinto ezenziwa
lapha esiqhingini."
Nembala uNgqelebani wamthatha njalo uJeqe bahamba.
Bathe bethi ukudundubala kwelinye idulana uJeqe wabona
amalangabi omlilo. Wathi: "Yini lokhuya okubomvu
okufana nomlilo?"
Wathi uNgqelebani: "Yisithando lapho kushiswa khona
insimbi ematsheni, laphaya ngaphambidlana esinye
isithando lapho ikhandwa khona. Futhi lesiya sesithathu
yilapho kukhandwa khona ithusi elenza izindondo namasongo
afakwa ezingalweni nasemaqakaleni."
Wathi uJeqe: "Ngiyejabula ngoba nakithi ngizwa ngendaba
nje ukuthi insimbi itholwa eNkandla. Lokhu sathi
siyontshontsha izinkomo eQhudeni bayikhomba intaba
lapho kwenziwa khona insimbi yemikhonto namageja,
kepha angiqondi ukuba bakwenza kanjani."
Wathi uNgqelebani: "Uzobona namuhla ukwenziwa
kwensimbi kuleli lakithi, kodwa angazi ukuthi kini bayenza
kanjani."
Basondela ezithandweni zomlilo, amalangabi ekhephuzela
enqamuka izivingi phezulu. Wabona abanye bethwele
amatshe akade esekhandwa izingqephungqephu bewasondeza
esithandweni, abanye bethwele amalahle enziwe
ngezinkuni zemithi bewaletha khona ukuba abaselwe esithandweni.
Wabuka uJeqe amanyela ensimbi bewahlukanisa
namatshe ngomlilo omkhulu, nalapho sebeyiqoqela
ndawonye. Kwaba sengathi ubuhlakani obungaka akazange
abubone kubo kwaZulu. Badlula kuleso sesibili isithando
baya kwesesithathu lapho wafica izinyanga zikhanda
imikhonto namageja. Lapho wahlala phansi wabukisisa
isikhathi eside, esede egqugquzwa uNgqelebani ethi
abahambe usekhumbule ukuyokupha izilwane zakhe. Balibala
kakhulu kulendawo wangabe esabona lapho kwenziwa khona ithusi. Bathi sebebuyela ekhaya likaNgqelebani
uJeqe wayengasathandi, ekhangwa izindlu ezinhle zakhiwe ngobunono ngaphandle komhume ogcwele izilwane
obuka kabi. Uhamba nje inhliziyo ayisekho emhumeni,
isilapha Ia kukhandwa khona imikhonto, lapho abantu
-75-
behlala ezindlini beshaywa umoya. Pho, umyalo weNkosazana
uzowuthini. Waphindela emhumeni inhliziyo isibuhlungu,
ekhumbula ukuthi uyohlala lapho ezode efikelwa
zihaqahaqa zezilwane ezimbi.
Kwasa okungaliyo! Usuku lokuyobonana neNkosazana
endlini yayo. Banele baqeda ukudla nje uNgqelebani wapha izilwane zakhe, baphuma emhumeni bebange endlini
yeNkosazana. Yababona besaqhamuka kude lokhu yilapho
iphakathi kokufundisa amadoda amane ukushaya
amathambo.
Ukhangwa yindlu eliqhugwane, icakiwe ngebumba
elimpofu. Umnyango wayo wahlukile ezindlini zayo, mude
nesicabha sakhiwe ngomhlanga. Umfica ehlukile kulokuya
kumbona kwakhe mhla efikayo. Namhla wembethe
isiphuku esishukiweyo sendlozi, isihluthu sakhe usikhiphile.
Muhle umuntu lo! Amehlo akhe kepha awabhekeki,
abukhali, umuntu umbuka sengathi umbona izibilini
ngaphakathi.
Akhuleke uNgqelebani athi: "Khanya Nkosazana!"
NoJeqe amlingise esho njalo. Lokhu uhlezi ufulathele
umnyango wendlu ubheke kulamadoda amane aseduze
kwakhe, awafundisayo waphenduka wabiza isigqili somfana
wathi asilethe isikhumba sembuzi, bahlale kuso oNgqelebani
noJeqe. Wangabanaka nje, waqhuba umsebenzi
wakhe. Amathambo awagcwalise izandla zombili abe esewasakaza
phambi kwabo athi abawafunde; babhede, babhede
abe esebakhombisa ukuthi uma ubani emi kanje,
usuke ethi, nxa elandelwa eduze uSobanibani kusuke kungukuthi.
Ngoba sebewafunde onke amagama awo.
Wabuka uJeqe esede ethi enhliziyweni: "Kazi mina sithutha
sakwaZulu ngoze ngikwazi nje nokubiza onke lamathambo
ngamagama awo na?" Abuye athi: "Kodwa
ngize ngizindle konke lokhu nje ngizobe ngifundiswa khona
yini?"
INkosazana iqede ukubafundisa ibe isikhuluma noNgqelebani
ithi: "Zisaphila kahle izilwane zami?"
Athi: "Khanya Nkosazana!"
Ibuye ibuze futhi iNkosazana ithi: "Nihlezi kahle nalomlisa
wakwaZulu?"
-76-
Athi: "Khanya Nkosazana!"
Ibe isiphendukela kuJeqe ithi: "Usuwejwayele Iapha
kithi Jeqe?"
Athi uJeqe: "Khanya Nkosazana!"
"Zinjani izilwane zikaNgqelebani?"
Athi uJeqe: "Ayi Nkosazana, yizona engingakazijwayeli."
Ibisithi kuye: "Uzojwayela. Yiyonampi yami njalo
leyo Jeqe. Akukho sizwe esingeza lapha sizothabatha izwe
lami. Ngingasithela ngazo nawe ubuke kahle zilwa."
Lapho esexoxa indaba ubuso bakhe buthambe, wabona
amazinyo akhe amhlophe, amahle lapho ihleka iNkosazana.
Emaqakaleni lapha ifake amasongo ethusi kwathi
lapho isukuma ilungisa isiphuku sayo wabona umutsha
wayo wezindondo. Yangena endlini, ithe iphuma yayibuya
nokhamba iphethe okunye ngesinye isandla kanti izimpondo ezintathu ezincane okusengathi ezephithi, kanye
nothi lomhlanga. Yaziphonsa phansi yayisithi: "Sukumani
bafana bami." Zesuka zema. Wazibuka kahle uJeqe.
Wabona ukuthi zithungelwe kahle zavalwa ngengcina
ngaphezulu. Zase zisuka zigxumekeka othini lomhlanga
sezide zizulazula kulo, INkosazana ilumise okhambeni.
Wamangala uJeqe ebona lomlingo. Uthe esamangele wabona izindebe zomlomo weNkosazana zinyakaza kanti
ikhuluma nazo izimpondo lezi. Olunye uthe ethuka lwalunamathela
esihlathini sakhe. Wagxuma waphonseka
laphaya. Wazama ukuluhlangula, yamkhuza iNkosazana.
Waluyeka lwabuyela kwezinye. Yabe seyithi: "Qha, kangizobufunda ubunyanga." Yathi kuNgqelebani: "Ngomso womkhipha emhumeni umyise lapha kuhlala abefundi.
Usezongena ekufundisweni."
Ngempela ngangomuso uJeqe waphuma emhumeni
waya lapho kuhlala khona abefundiswayo. Wangena emphekweni efunda amagama amakhubalo, efundiswa nezifo
eziwelaphayo, nendlela asuswa ngayo yezibiba namafutha
ezilwane namatshe emikhando. Abuye ahambe nayo
iNkosazana nabanye abefundayo bayofunda amakhambi
nemithi eyelapha isihudo neyelapha abesifazane nxa be-
-77-
ngatholi kahle inzalo. Lokhu ufike muva uJeqe uthe 
uphela unyaka wayesebadlula laba abafika kuqala.
Wacela ngelinye ilanga eNkosazaneni wathi: "Ngifikelwe
ukukhumbula umame, ngicela iNkosazana ike ingibukele
esibukweni sayo ukuthi basaphila nje abakithi."
Nempela yasithatha isibuko sayo yathi: "Yima phambi
kwami ufise lokhu okucelayo." Wema uJeqe njengoba
eyaliwe.
Yathi: "Ngibona imizi emibili ikake umfula. Nangu
unyoko ukonganeno, nanguya uyihlo ukongaphesheya.
Izinkomo zigcwele isibaya. Kuyaphilwa ekhaya. Ngibona
nabafowenu nodadewenu lapha esibukweni." Wajabula
uJeqe.
Kuthe ngelinye ilanga esengene kowesibili unyaka esesiqhingini
wavuka ekuseni kakhulu kungakasi eya kogeza
emfuleni, kanti yisikhathi sokuba iNkosazana isekuphungulweni.
Waqale wabona sengathi kubaswe umlilo
eduze nesihlahla, wabhekisisa wabona zonke izilwane ezinkulu
nezincane zikake umuntu wesifazane efinyela abuye
asukume engabhince lutho. Izilwane lezi zimkake phakathi
ubukeka sengathi uyageza kanti umjuluko. Usemanzi
te ukujuluka. Abuye aphakamise izingalo abone kuthandela
kuye izinyoka, nezibankwa nezintulo, zonke ezihuquzelayo.
Aze athuthumele akhohlwe ukuthi yini lokhu.
Akhase ngamadolo esondela efuna ukubona kahle. Abone
sengathi ezinye ziyamgonyoza, abuye abone zihlehla zimzungeza.
Kuthi nxa sekubhejile enzansi zinyamalale
izilwane kube yisikhathi ebona kahle ukuthi uSithela.
Esabe sengathi umbonile. Athi ne phansi. Ambone
ehamba bhushu ebange emfuleni eyogeza. Wanele wasithela
nje, uJeqe wabanga esihlahleni eyobhaca nokuba
abone ukuthi uzobuya yini. Wahlala, wahlala wambona
esebuya, wafika lapho ekade ephungulwa khona, wathatha
isiphuku sakhe waqonda ekhaya lakhe. Kwenzeka
konke lokhu nje bese kuphele izinsuku ezingafika esihlanwini
bengasayi kofunda, futhi kungavunyelwa muntu
wesilisa asondele endlini yakhe, ekhonzwa amantombazane
azigqili kuphela. Wabona uJeqe ukuthi kanti lomuntu
amandla uwathola kanjani. Wawuhlaba inhlali.
-78-
Esabe ukuthi uma eke wayixoxa yafika kuSithela mhlawumbe
angabulawa.
Kuthe lapho unyaka wesibili uphakathi nawo, iNkosazana
yamthatha uJeqe eseya kofunda amakhubalo angasekho esiqhingini namakhambi. Bakhwela emkhunjini
nomunye umlisa ofundayo. Yibo labaya begwedla baye
baphumule ezibukweni lapho uJeqe bamthola khona.
Wezwa kusuka usinga lwaleyompi yakhe, wakhumbula nentombi
yakhe.
Bahamba, ehambe ebafundisa baze baphenduka ntambama,
bafinyelela esiqhingini lishona.
Kwaba omkhulu umkhosi mhla sebephothulwa bebathathu.
Lokhu nezilwane usefundisiwe ngazo wanikwa netshe
lawotokoloshe elathungelwa engcabeni yesikhumba
sikaxamu. Walaywa kwathiwa: "Lengcaba uyoyivula
nxa ufica abantu behlushwa otokoloshe noma ufuna ukudlula
endaweni embi bangaze baku bona."
Yathi iNkosazana: "Hambani kahle nalemithi nokwazi
engininike khona niye kosiza iziguli. Ningathakathi,
niphilise kube kuphela. Nxashana nithakatha bonke
ubunyanga benu buyakuphupha, nokubhula ningabe nisakwazi.
Ngiyakubona konke enikufisayo. Lesi siphiwo
ngasinikwa ukuze ngisize ngaso abantu. Ngohlala nginibona
enikwenzayo esibukweni sami. Nxashana niganga
ngemithi engininike yona bophela ubunyanga kini."
Wabhekisa kuJeqe wathi: "Intombi yakho ikuhlalele.
Ungayithumbi ubaleke nayo. Hamba udundubale
oBonjeni kumaSwazi, ufike welaphe, iyothi iphela inyanga
ube uzitholile izinkomo ezinhlanu, ngoba ngibona
umkhuhlane wesihudo uvimbezele ehlanzeni elisentshonalanga
koBombo eSwazini. Wolala kanye kwaNdlovu
uthumele umfana ayotshela intombi yakho lapho nohlangana
khona udlule. Iyokuphelekezela ibuye iyolala
ekhaya kubo."
Basishiya isiqhingi oJeqe nemigodla yabo yemithi.
Bathe ukuba bawelele ezweni behlukana, lo omunye
oliThonga wabheka eNyakatho ngalapho avela ngakhona,
uJeqe waya kwaNdlovu. Bamangala abakwaNdlovu,
bathi: "Sasithi ufile, babuya lapha ababehambe noMntwa-
-79-
na bathi bakubulele, kepha uMntwana sewazama wazama
ethi uzothola uZakhi, phinde avume."
Wayesebalandisa yonke indaba yokuthola kwakhe
iNkosazana yasesiqhingini nokufunda kwakhe ukwelapha.
Bamangala bathi: "Uthini Jeqe na? Lokhu sihlushwa
imfene yomthakathi ifika njalo lapha, uthi ungayixosha
na?"
Wathi uJeqe: "Nxa ngizoyibamba ngemithi, ngoyibulala
ngingakahambi."
Wahloma izikhonkwane ezimbili kuphela, wathuma
umfana ukuba ahambe ayotshela uZakhi aze ahlangane
naye endleleni.
Kuthe ekuseni intombazane iphuma yabona imfene
idondobele ngasenqolobaneni yasuka yamemeza; nansiya
imfene ibaleka. Wathi uJeqe kone intombazane,
ngayingamemezanga; ngayibize yena wayibamba. Wathi:
"Nokho ingebuye ilubeke lapha ekhaya, isingaze ilwe
nomnikazi nxa eyinyanzelela ukuba ize lapha."
Akabange esahlala uJeqe lapho kwaNdlovu. Waphuma
khona ekuseni, wahlangana noZakhi ngakubo. Futhi
ukujabula kukaZakhi kwakuthi akahambe phezu kwezindwane
zotshani, ebona isoka lakhe emva kwesikhathi
eside kangaka behlukana. Lokhu nesimo sakhe sesi esinye
sebaphela ubungane, useliqhikiza elivuthiweyo, nenkathazo
yokuhlala kwakhe ekhaya abazali bengasamthakazele
ngoba ala ukugana umntaneNkosi, abenzele isikhundla
esibanzi ebukhosini, sekwenza inhliziyo yakhe idikibale.
Sonke lesi sikhathi ubehlezi ngothando lukaJeqe, umthombo
wokuthokoza kwakhe. Yikho nje ngalelo langa
kwakungathi udakiwe, naye uqobo engazi noma uyaphupha,
noma uphilile yini ebona isithandwa sakhe.
Wabuza kuJeqe wathi: "Ufika udlula ngingasakubonanga
nokukubona kahle nje kwenze njani?"
Wathi uJeqe: "Qha, mntakwethu, ngiphanga ukudundubalela
eSwazini lapho ngizwa kuthiwa abantu bayaphela
umkhuhlane wesihudo, kubo bonke ubunyanga
engibufunde esiqhingini abukho obungangoba ngikwazi
ukunqanda lowo mkhuhlane. Ngiyabona ukuthi ngizosheshe
ngizithole izinkomo zokukulobola. Angifuni lo-
81-
nyaka uphele ngingakakuthathi kuyihlo, noNdlovu ngimtshelile
ngathi ngonele ngithole inkomo yokuqala ngibe
sengithuma umuntu kuye aye kuyihlo, aye kongicelela
ngaleyo nkomo. Uyabona ilanga selikhwelile, kuhle
ubuyele emuva, ufike lingakashoni ekhaya, izwe ligcwele
izilwane ezimbi."
Azabalaze uZakhi athi akasafuni ukubuyela ekhaya,
usefuna ukuhamba naye njalo uJeqe, izinkomo sebozilanda
khona eSwazini abakubo."
Athi uJeqe: "Mntakwethu, ngayalwa kakhulu iNkosazana
eyayisifundisa esiqhingini. Yathi angingakwebi
kubazali bakho. Ngifuna indlela yokuganana kwethu
ibe mhlophe, ngibe umkhwenyana oncomekayo kini, babone
nabo ukuthi umntaneNkosi akangidluli ngalutho.
Uzobona ngizofika ngikuhambele ngoba umuntu ulala kanye
endleleni kuse efika lapho ngiya khona. Namhla ngizolala
phansi kwentaba, ngodundubala ekuseni ngiqhamukele
eSwazini.
Enobuhlungu obukhulu benhliziyo waphenduka uZakhi
eselibangise ekhaya. Waze wasithela emthini uJeqe,
uZakhi ede ephenduka embuka, wafikelwa yisilingozi,
wakhala wahlala phansi komthunzi, wakhala, wakhala,
wasesuka esula izinyembezi wathi: "Akulutho uzobuya
khona manje angilande." Wezwa kufika isibindi sithi,
gidi; wafikelwa ithemba elisha nothando, oluyisimangaliso
ngoJeqe. Wakhumbula igama aliqamba ogwini becosha
amagobolondo, walihlabelela. Wafica izinsizwa zakubo
zivela kokweshela emizini engaphansi kwentaba, wayesehambisana
nazo, esezilandisa yonke indaba kaJeqe, ayizwe
emlonyeni wakhe ngokufunda ubunyanga esiqhingini, nokuphuma
khona esebethwese. Lathi lalibantu bahle bafika
ekhaya
Uhambe wahamba uJeqe wafica kudliwa emizini
engaphansi kwaseMphandleni walibala umzuzwana ephuza
wadlula wathatha ukhalo olude, olungenamizi, wathi
ethuka wayesethi gaga phezu kwamabhubesi amabili, elenkunzi
nelensikazi edla umgankla wenkomazi, unone
unguba! Wamemeza wakhuza, asuka enyobozela, kanti
asesuthi. Wafika wakhipha umlenze ngomkhonto, wawu-
Ngamathwasa lawa elungisela umgubho wawo
-82-
nquma phakathi, wawetshatha wahamba. Lithe lingakashoni
lithi nya wangenisa emzini lapho sekuxubene amaThonga
namaSwazi. Pho ephethe inyama kwalula
ukungenisa kwakhe, abafana bamphekela inyama yakhe.
Kwaba yikhona ezwa kahle ukuthi lapha ngaphezu
koBombo baphelile abantu esifundeni sikaMtshingana,
eminye imizi seyavalwa ngamahlahla. Bamlandisa
-ukuhambisa kwesifo, bathi: "Thina asisalubeki unyawo,
nawe uyobe uyisithutha nxashana ukhuphukela khona.
Abakithi baya le phambili sebehamba baye bayoguquka
eGoba, kube yikhona beya eNtshonalanga."
Athi uJeqe: "Kanti azikho lapha kini izinyanga nxa _
nesaba ukuyosiza abantu begula? Mina-ke ngiya khona,
ngingesho ukuthi ngiyinyanga nxa ngingabuye ngesabe
isifo."
Nembala ilanga lathi liphuma wayesesendleleni, edonsa
intabakazi enkulu eduze noSuthu ngaseNyakatho kwalo.
Uthe ethi dundu, nempela wabona ukuthi alisahanjwa,
oBonjeni. Kwathi umuzi afika kuwo kuqala, wafica
usuvalwe ngehlahla, izinkomo ziklabile okhalweni. Wadlula
waya enxulumeni elikhulu elingasenyakatho kwalowo
wokuqala. Uthe esengaphandle wezwa ukuthi kuyakhulunywa.
Wangena wakhuphula izindlu waye wakhuleka
enhla nomuzi. Baphuma endlini, bambukisisa bathi: "Lomuntu
ohamba lapha kungaze kungaphambukela muntu
nje yena uphumaphi?"
Wathi uJeqe: "Ayi akukho lutho. Ngisuka lapha
ngaphansi kwesikaNdlebende. NgingowakwaZulu ngokuzalwa,
kepha ngafika ngisemncane kulelizwe ngihambe
ngifunda imithi. Ngezwa kuthiwa isihudo siyaniqeda
lapha kwabe kuyilapho ngisifunde kakhulu, nokwelashwa
kwaso."
"Awu, uthini nyanga? Uthi uyakwazi ukuselapha,
lokhu thina sesahlanyukwa nazinyanga, asisakhulumi ngabantu,
abakho abasadlula ngalezi zindlela ezidabula esifundeni
sakithi. Asazi nawe ukuthi isibindi esingaka usithathephi.
Nxa ungena kuzo zonke izindlu lezi, balele
sekuyanuka abantu balahlwa malanga onke. Nxa ungena
-83-
lapha ngikukhombisa nasiya isithole esimpevu ngaphandle
kothango, ngithi singulugxa lwakho."
"Yebo, mnumzane, ngiyasemukela. Ngicela umfana
engizomthuma.
Nempela bamnika insizwa eqatha; wathi mayifune
imbiza okwakuphekelwa kuyo utshwala ayigeze abase umlilo,
ayibeke emasekweni, ayigcwalise ngamanzi. Ithe
ikwenza lokho insizwa yena wayekhumula umgodla wakhe
ekhipha ikhubalo elibomvu eligaya impuphu eyithela
ophondweni lwenkomo olungenalutho phakathi. Waphumela
ngaphandle komuzi wemba imiphumputha, waxhoza
igxolo lomganu. Waligxoba walihlanganisa nelempuphu
yekhubalo. Waya nensizwa le esihosheni wabuya neminye
imithi, wayithaka embizeni eziko yabila. Ithe
nxashana isibile isikhathi eside, bayephula. Wagxoba
amakhambi agcwala enye imbiza wabaphuzisa bonke
ekhaya, abagulayo lokhu balishumi nambili. Wathi mabachathwe
bonke. Kwabonakala ukuthi baningi asebedlekile,
nophondo seluyazigijimela nje. Wathi: "Baphuziseni
labo, ngobaphephetha ngomphumputho." Nembala
wafuna uhlanga wabaphephetha, wabaqinisa ngamakhambi
ngaphezulu.
Akalalanga ngalelo langa uJeqe, kwaze kwasa elapha,
kakhulu enye intombazane kwakungasalindelwe ukuthi
kosa isekhona. Wayiqinisa ngemiphumputho, izilonda
zema ndawonye, wayiphuzisa namakhambi. Kuthe phakathi
kobusuku yaqala yathi ilambile. Wathi mabagaye
iyambazi balicolise, liphindwe kuze kube kathathu, balenze
umphungo. Yathatha yathi shashalazi, yazumeka yalala.
Kuthe la kusayo uJeqe kwaba ikhathi efikelwa ubuthongo
elala. Umnumzane wavuka ekuseni wafica intombi
yakhe abebheke ukuyilahla isikwazi nokuhoshoza
ikhuluma.
Abanye balaba ababengakadleki kakhulu bazibika ubungcono
ngangomuso bathi abahudanga kakhulu ebusuku.
Ngokuvuka kwakhe uJeqe wathi akukhishwe umquba
wezinkomo usugcwele endlini ngoba abantu base bephumela
kuwo uthelwa njalo sekunuka kuthi phu. Wakhi
-84-
shwa wonke, zasindwa izindlu zonke emva kokuba sezishanelisisiwe.
Umquba walethwa nxa ekhona ophumelayo,
abakwazi ukuzivukela wathi abafunelwe izindengezi zokuphumela.
Kwasindwa kwafafazwa ngezintelezi, zancipha
izimpukane, lokhu bese kubhuza nje neziluhlaza.
Wabiza insizwa le anikwe yona ukuba ayithume, bahamba
nayo behlela ehlanzeni ngendlela aqhamuka ngayo
lapho ebone khona imithi angayitholiyo phezulu enkangala.
Baxebula, bemba babuya nenyanda yemithi. Bagxoba
bapheka, bachathwa abagulayo, baphuziswa, kuthe kuphela
izinsuku eziwumkhothi babephilile abanye, nabasebegula
kabi sebengcono. Pho, udumo lwanda, kwathi
engakaziphothuli iziguli zakhe zakulomuzi wakwaDlamini
wayesebizwa kweminye, esebenza ubusuku nemini. Waphiwa
inhlanhla abantu abaningi, baphila abelaphayo, imithonseyana
yafa, kodwa iningi laphila. KwaDlamini washaya
izinkomo eziyisihlanu kuxubene nogxa. Kuthe
emzini kaMbilini wathola zaba zimbili, wathi eyiqeda inyanga
kuleso sigodi wayethole amashumi amabili ezinkomo.
Umnumzane ophethe isifunda wathuma abantu baya kobika
koMkhulu izimangaliso ezenziwe yilenyanga ephuma
ebuThonga.
Wacela izinsizwa ezimbili uJeqe zamphelekezela wehla
nezinkomo eziyisihlanu eqonde kwaNdlovu eMpandleni.
uthe efika nje wayesethi: "Hamba uyongicelela uZakhi,
nazi izinkomo ezine engilobola ngazo, le yesihlanu yohlatshwa mhla kugcagcwa."
Wala uNdlovu wathi: "Ngeke ngikucelele ukuba
ugcagcele lapha. Kungasuka esikhulu isidumo. Into
ofanele ukuyenza ukuba unike uyise zonke lezi zinkomo, uthathe umfazi wakho uhambe. Khumbula ukuthi umntaneNkosi
usenenhliziyo ebuhlungu ngalentombi oyilobolayo."
Wakubona naye uJeqe okushiwo uNdlovu ukuba kuyisiminya. Waya-ke uNdlovu wayisa izinkomo, kwadlula
izinsuku ezintathu wabopha uZakhi izimpahla zakhe, emacansini
amane, basuka bahamba noJeqe. Uyise kaZakhi
wathi: "llobolo kaliphelele koba kuhle abuye akhiphe
izinkomo ezimbili."
-85-
Wathi uJeqe: "Nxa uthumela abafana bakho behamba
nathi bangabuya nazo."
Lathi ixhegu: "Ngobathumela emva kwezinyanga ezintathu
sengizwe kahle ukuthi isihudo siphele nya."
Uyafika uJeqe nomkakhe lapha kwaDlamini sekufike
izwi livela koMkhulu kwaNgwane, lithi iNkosi iyayifuna
lenyanga ukuba ize kuyo. Wahlala izinsuku eziyisithupha
wadlula ebange kwaNgwane, ebukhosini, uZakhi wamshiya
khona lapho kwaDlamini. Lapho usedumile, usethwalelwe
abafana ababili. Wafika eNkosini wenza imilingo
ayifunda esiqhingini, welapha iNkosi nabantabayo,
waba esikhulu isilomo. Wacela abantu eNkosini balande
umkakhe, iNkosi yamakhela umuzi, yamnika izinhlanzi
ezimbili ezazifike nenkosikazi eyayisanda kugcagca eNkosini.
Izinhlanzi eSwazini amantombazana aye aphelekezele
indodakazi yesikhulu nxa igana, ahlale nayo abe izigqila zayo, umyeni wayo abenze omkakhe, nxa ethanda
abaganise athole izinkomo ngabo.
Wathi eqalisa nje ukwakha umuzi wakhe wayesenabafazi
abathathu. Imithi yakhe yachuma, kwanguye inyanga
enkulu yeNkosi. Udumo lwakhe lwaye lwafika kwaZulu
eNkosini uDingane. Lapho akasaziwa ukuthi uJeqe,
nokuthi uButhelezi. Usefike wazibiza ngelinye igama
wathi unguMshayikazi wasemaChunwini. Edume ngokubizwa
kuthiwe "Mchunu." Usemyalile noZakhi angalingi
athi: "Buthelezi."
-86-
ISAHLUKO IX
UJeqe Uyalwa
Nemithetho
Ngokwesibili
Yesigodlo
"Uyabona iNkosi ikubonile ukuthi ufundile ngemithi
kepha kuhle wazi amasiko alapha eNdlunkulu yaseSwazini
ukuthi njengoba uzokwelapha iNkosi nomuzi wayo kuhle
wazi amasiko amaSwazi. Ungalokothi lapha eSwazini
welaphe abantu. Imithi owelapha ngayo iNkosi ungalokothi
welaphe ngayo abanye abantu."
"Kukhona izindlu okungangeni kuzo abantu, uyinyanga
nje ungalokothi ungene kuzo, ngaphandle kokuba uyalwe
yiNkosi ukuba ungene ngobunyanga bakho.
"Esibayeni, ehlambelweni leNkosi kakungeni muntu,
abafana beNkosi bodwa, umuntu obonwa engena khona
uyabulawa. Ihlambelo yisibayana esincane enhla nesibaya.
INkosi igezela khona, nxa isilungela iNcwala. Iqala kuseze
iNcwala encane eyandulela enkulu. Ingene nenyanga
yayo ebusuku, yelashwe kungaboni muntu. Izinyanga
ezaziwayo ezisuka ngasolwandle. Ezinye ziyelapha ukuba
ibe nolaka ezoluthela emabuthweni akhaliphe, nxa
ehlangana nezitha. Ezinye izinyanga ezabalozi ezindiza
phezulu esibhakabhakeni. Zonke lezi zinyanga ngeziqondene
nokumiswa kweNkosi ukuba ibe yisibonda somhlaba.
"Kukhona inyanga enkulu kuphela, ubulawu bezulu.
Lapha kwaNgwane izulu liniswa yiNkosi; zonke izizwe
uma lomisile izulu zilicela lapha eNkosini. lgama lalobo
bulawu "Zihlathi." Akekho omunye umuntu ophatha
lowo muthi, uphathwa abathile okuthi nxa iNkosi isinisa
izulu bawulande endle lowo muthi, uphehlwe igwebu lawo
liqonge okhambeni liye phezulu, iNkosi ikhulume namadlozi
akubo ithi ifuna imvula.
Njengoba lapha kithi eSwazini kubusa amakhosi amabili,
owesilisa nowesifazane, izulu balinisa bobabili. Izulu
eliza ngokuduma liniswa yiNkosi yesilisa, elingumvumbi
temvula ethulayo liniswa yiNkosi yesifazane.
-87-
"Unina weNkosi kufanele azale umfana abe munye abe
esehlala njalo angabuyi amazi owesilisa. Lomfana uyoba
yiNkosi nonina abe yiNkosi, ebizwa ngokuthi yiNdlovukazi,
kodwa ingabizwa ngokuthiwa yiNgonyama nokuthi
"Bayede" kuthiwe kuyo "Nkosi." Nxa kufa indodana
yayo yiyo ephatha izwe isekelwe zinduna, nezikhulu,
iwaphethe amandla okunisa izulu.
"Zonke lezi zindlela zinezinyanga zazo. Wena-ke ubizelwe
ukwelapha izifo phakathi komuzi weNkosi, nokuyimisa
ingangenwa ukufa okulethwa abathakathi. Ngakho-ke
kufanele wazi onke amasu okuhamba kwesizwe sakithi
kanye nokuhamba phakathi koMdlunkulu.
"Isizwe samaSwazi simiswe ngenhlangano enkulu,
lenhlangano inguMkhosi omkhulu obopha ndawonye
amaSwazi obizwa ngokuthi iNcwala. Uhlangana ekwethwaseni
kwehlobo ukudla sekuvuthwa kwabendulelisayo.
"Kuqala encane okuthiwa 'iNkosi iyakhafula.' Kufika
izinyanga ziyelaphe eziqondene nokukhafula. Zona zihlanganisa
imithi iNkosi ezokhafula ngayo. Ivuke ekuseni
ikhafule ilanga lapho liphumayo, nantambama lapho
lishonayo. Amabutho esefikile abe egida esibayeni.
"Lifike-ke ilanga elikhulu sekubuthene onke amabutho,
iNkosi isidla uselwa olungamili yonke indawo, olimila
phansi koBombo. Lolu selwa kaluvuthwa nxa luphekwa
ngabantu nje, luvuthwa nxa luphekwa iNkosi yona eludla
yodwa selelashwe yizinyanga. Amabutho ayagida njalo.
Emadlangaleni awo kunuka ulusi lwenyama, iNkosi
iwahlabela izinkomo abafazi namantombazane balethele
abakubo ukudla.
"Phakathi nayo iNcwala, ngoba kuphela izinsuku eziyisikhombisa
idlalwa, kukhethwa ilanga lenkunzi emnyama
ezobulawa ngezandla amabutho, ayibambe ayidubuze
ize ife, ibe seyosiwa khona esibayeni kuthi amathambo
ayo aqoqelwe ndawonye lingabikho nelilodwa eliphumela
ngaphandle. Kubaswe umlilo phakathi kwesibaya ashiswe,
kuthi lapho isisi sawo siqongile kwenanele wonke
umkhandlu ubongele iNkosi nesizwe, ufisela iNkosi impilo
enhle."
-88-
Lapha uJeqe uthule ulalele ude ebuzisisa angakwaziyo,
amchazele.
Izimbongi zehla zenyuka nomkhandlu zibonga iNkosi,
zithi:
USongcongobezela ungumanzi okuhlalela,
Mpukumpuku kawusenansiba zokuphepha,
Ucela kwezimaphiko made,
USobhuza kwezinde ngumasibekela,
Sinyakuza lapha imizi yamadoda yingabola.
USomthola ngokuthola izindaba,
Ubambelele phansi uSobhuza
Kwavela igazi ezandleni,
"Nxa sebenza uyobona nawe ukuthi sekusiphuzela
unwele kumaSwazi, izilomo namaqhawe eNkosi esebongwa."
"Kukhona omunye umkhosi obizwa ngokuthi uMcwasho.
Kumenywa izintombi zesizwe zizokukha umhlanga wokwenza
izihonqa emzini weNkosi, zihlakule amasimu eNkosi,
zigide zivunule ngemvunulo yazo enhle."
"Umuntu kangeni nje azikhulekele eNkosini. Uqale
abikwe enduneni enkulu, yona imbize alande udaba aze
ngalo.
"Esigodlweni samakhosikazi kavunyelwe umuntu wesilisa
osekhulile ngaphandle kwabafana abasebancane. Kuye
kufunwe amantombazane angamajongosi bathi bona
zidandana, akhelele amakhosikazi amanzi, awaphekele.
"INkosi kayiwaphuzi amanzi abandayo, noma yomile
amanzi ezowaphuza aqala ngokubiliswa kube ikhathi
iwaphuzayo esafudumele."
Wakhomba lo olandisa uJeqe lezi zinto wathi:
"Uyayazina leya ntaba, uMdimba. Inezinqaba ezinkulu
asikho isizwe esingawakhipha khona amaSwazi. Nxa
izwe lihlaselwe, kuthuthelwa khona ukudla. Eminye
imithi yamakhosi angaphambi kukaSobhuza ihlala khona."
Umlandisi kaJeqe wakhomba enye intaba wathi: "Laphaya
kukhona izithando zensimbi eyenza amakhuba okulima,
enzansi kwayo kukhona isithando sethusi eliyimvunulo
enkulu. Kukhona izinyanga ezenza amakhuba

-89-
nezindondo zethusi. Lamatshe awasileli ekumiseni iNkosi
ngoba ayisikhando sokukhanda izizwe. Nawe wobe
awelaphi ngokubhekwe ngamaSwazi nxa ungayi ezinyangeni
zezinsimbi ufune kuzo imikhando."
UJeqe wathi: "Nami ngifike nokwami ukuhlakanipha,
ningengicindezele kokuthandwa yinina."
"Umuntu wesifazane kawadli amasi lapho egane khona,
uze aphakelwe kuqala. Indoda yakhe ishaya inkomo,
imbize imphakele amasi, akhangeze ngezandla zombili
ithi: "Namuhla yidla amasi alapha ekhaya, nansi inkomo
engikuphakela ngayo. Lenkomo eyakwakho, noma kuganwa
umntanakho uyolotsholelwa ngayo."
Athi uJeqe: "Pho nxa kufe iNkosi kwenziwa njani?
Ngiyeke ngizokudla amasi, nakithi kufana nalokhu ongitshela
kona."
"Ubuza indaba enkulu njalo, engifanele ngikulandise
ngayo. Nxa kufe iNkosi enkulu yesilisa kuye kulungiswe
kahle isidumbu sayo ngabanumzane nezinduna. Kwakhiwe
uhlaka lwezinti nomhlanga lapho isidumbu sizobekwa
khona. Sibe sesiyiswa endlini yayo enkulu. Sekuzofunwa
izinkabi ezimnyama ezikhulwini, zibe lishumi.
Kufunwe imbuzi emnyama. Kuthi phakathi kobusuku
obukhulu lapho kukhala izinkukhu zokuqala liphume naso
isidumbu ibandla nomphakathi.
"Esigodlweni lapha sekukhethwe abafazi bayo abathile
noma bangaba yishumi; kuthathwe abe munye wesilisa
obevama ukuyiphekela, kuthathwe amakhanzi nezitsha,
nempahla ebivunula ngayo, bonke laba baphelekezela
isidumbu esithwelwe abayibutho layo behamba bephumuzana
bekhwela intaba beya emgedeni oyindlu yemvelo.
Nabanye bagquba izinkomo nembuzi eyodwa. Bathi
ukufika emgedeni lapho kulahlwa khona onke amakhosi
akwaNgwane kungene abathwele isidumbu bekhanyiselwe
ngezithombe zobhaqa. Kungeniswe izinkomo, enye ihlatshwe
nabafazi bayo babulawe kanye nalo oyedwa wesilisa
abulawe kuthiwa bazolibazisa iNkosi. Kube sekuvela
imbongi ibongele onke amakhosi asafa ithi: "Nangu usobambani othize, wathi, wathi. Simlethe kini nazi nezinkomo
esizethula kini nina, madlozi amakhulu 'esizwe sakithi."
-90-
Kubuywe khona phakathi kobusuku, kuyasa sebegezile
emfuleni baya emakhaya. Sekuzokhalwa njalo ekuseni
ngezinkukhu zokugcina kukhalelwa iNkosi."
Abuze uJeqe athi: "UMdlunkulu uzila kanjani?"
Umlandisi aphendule athi: "Kuzilwa kuze kuphele iminyaka
emithathu. Amakhosikazi· eluka utshani abuqhele
emakhanda, eluke obunye abubhince buvundle ezidunjini
kanye nasokhalweni. Babemhlophe yibo, umuntu ongabafuni
abafelweyo. Kuthi nxa sekwedlule iminyaka emibili,
ngowesithathu kuqoqwe lonke uzalo. Kube umkhosi 
omkhulu, kuhlatshwe izinkomo, kugaywe utshwala, kube
sekuthiwa siphelile isililo. Amakhosikazi asengangenwa
abanawe beNkosi. Futhi asengaziqomela abathandayo,
kodwa bonke abantwana abazalwa ngokungenwa, abeNkosi
- bayifa leNkosi."
ISAHLUKO X
UJeqe Esigodlweni SakwaZulu Futhi
INkosi yakwaZulu uDingane yezwa ngodumo lukaMchunu
inyanga yaseSwazini. Wathuma abantu eNkosini
yamaSwazi ecela ukuba athumele uMchunu aze kokwelapha
abantwana bayo abagulayo. Kwakugula intandokazi
yayo enguMdlunkulu. Yavuma iNkosi yamaSwazi. UMchunu
wahamba ephelekezelwa abafana bakhe ababili nendoda
ephuma eNkosini yamaSwazi. '
Ufika ezweni lakubo uJeqe esenesilevu, ebunzini lapha
uqhela ngesiphandla ukuze ababemazi lapha eseyinsizwa
kuShaka bangamboni. Wafika wahlala endlini anikwa
yona, wangathanda Ukuya ebandla esaba ukuthi uzodaluleka.
Wafika into yokuqala welapha iNkosi wathi
lemilingo oyenzayo wesabeka bathi abazange bayibone
inyanga enje kwaZulu. Wanikwa ukuba angene esigodlweni
elaphe abantwana namantombazana eNkosi. Washayelwa
amashumi amathathu ezinkomo.
Wacela ngelinye ilanga wathi ufisa Ukuyobamba izinyamazane
zasolwandle, washiya ikhehla nomunye umfana,
wahamba naye omunye, kanti uqonde ukuyobona abazali
-91-
bakhe. Uthe efika ekhaya kubo wayezenza umuntu
wezizwe nje ebuza indaba, ngangomuso waya ekhehleni
elinguyise waziveza kulo kuqala, wathi malitshele unina,
kepha angabikho omunye owazi lendaba . . Wajabula
unina wakhala, wathi: "Ngase ngidelile mntanami, ngangingasathembi
Ukuba ngiyobuye ngikubone."
Lokhu basenhla nomuzi bobathathu uJeqe wasuka phansi
esikhathini sakhe ebaleka kufe uShaka, wabalandisa
indaba yonke. Lokhu usesisusile isiphandla ebunzini,
sebembona njengoba enjalo, abamfuni nokumfuna ngoba
ufana nabanewabo, bathi:· "Ungahlali isikhathi eside
lapha kwaZulu, uzodaluleka, uDingane akubulale."
Wathi uJeqe: "Qha, nami ngilapha nje ngoba ngathanda
ukuzobona nina, umsebenzi wami uphelile kuDingane
inhliziyo yami ayithokozi ngemikhuba yalapha kwaZulu
ngokubulawa kwabantu. Ngicela nje baba ukuba uhlenge
isalukazi lesi usiyise emzini wami eSwazini ngiye kosibusisa
noma kungaphela inyanga nihambe nilala eduze,
akucala. Kepha kuhle nifune isu lokuthi nihamba nibadala
nje niyaphi. Mina ngibuyele kuDingane ngohlala
izinsuku noma zingaba amashumi amabili, ngithathe izinkomo
zami zokwelapha ngibuyele eSwazini."
Bahlala noyise wamzekela izindaba ezasale zenzeka.
Wathi: "Asihlezi kahle lapha kwelakwaZulu, Jeqe.
Sikhumbula uShaka noma wayesikhathaza ngokuhlasela
ezizweni, uDingane usebaqedile abantu ngokubabulala.
Sewabulala bonke abakayise uSenzangakhona. Sewabulala
abafowabo oGubhuzela, oMhlangano, oMathambo, oMachaphashiye,
oMphansi, oNsikalende, noMbulali. UMpande
wasinda naye ngoba wayezishaya isithutha ebhuquzeka
emlotheni, athi nxa ebona uDingane athathe amathambo
ezinkomo esezafa ede ewanuka abuye awalahle; bathi
akasiyeke angasibulali isithutha lesi, nembala wamyeka.
"Kanti uMpande uhlakaniphile uyazenzisa. Kwathi
ngelinye nanga kuxoxwa impi neNkosi, eMgungundlovu
esibayeni, uDingane wadinwa ukuba ibutho eliyintanga
yakhe lehlulwe, Awu, Awu, Awu, Isibhejane, Awu, Awu,
Awu!
-92-
"Basuka lapho baya kuMpande, kwaqoqana izwe elikhulu
kuMpande, abantu sebenengwa uDingane. Wayesethi
uDingane kuNdlela induna yakhe enkulu: "Nathi uMpande isithutha, angingambulali, nakhu abantu esebathumbile.
Futhi usezele, uzele uCetshwayo, uzele uHamu,
uzele uZiwedu."
Manje uDingane ufuna isu lokubulala uMpande, wakhipha
umqeku wezithole ezimbala munye esethi akuhambe
uNgcangwana noMathunjana baziyise kuMpande, ikhona
eyokuza kozibonga, afike ambulale, kulandwe nabantabakhe
bafike babulawe. Bafika nazo emzini kaMpande bathi:
'Uthi okayihlo, bamba.' Lapho kwaphuma isifazane
sikikizela sihalalisa ukufika nazo, esebahlabisa incokazana
kwezaseMbelebeleni, kanti yizona uDingane ayezidinwa
kakhulu lezo zinkomo ngoba yizona uMpande aziphiwa
unina.
"Mhla besuka ekhaya uNdlela, uNdunankulu kaDingane
wayelaye uNgcangwana wathi: 'Anothi nxa senivalelisa
ukhiphe isigqobhela endlebeni sengathi uyabhema usibeke
phansi ngamabomu, sengathi sikukhohlile, kanti uzobuyela uthi ukhohlwe yiso, ube usumnyenyezela uMpande
uthi akasuke awele uThukela, uDingane uhlose ukumbulala.
"Wayethe uDingane akuze kutshelwe uMpande amazise
nxa esemhambela ezobonga izinkomo ikhona eyotshela
abantu bamhlinzeke ngotshwala nangezinkomo endleleni.
"Lezwa qede iqili elinguMpande lawela uThukela Iawela
eDlokweni. '
Igenge elidlule umuthi lawuyeka
Isiyengane sikaNdaba,
Siyengwe uNgcangwana,
NoMathunjana,
Besiyenga ngomqeku wezithole.
UMpande-ke lowo!
UMjokwane kaNdaba.
Emuva Ie. kuDingane kuxoxwa impi, ixoxwa njalo
Izinduna kaZisezwani. UNdlela, uNdunankulu kezwani
noNzobo owayemlandela ebuduneni; uNzobo uthanda
kakhulu ukubulala abantu, kanti uNdlela akumthokozisi
-93-
lokho. UMpande usehamba namaBhunu ukuba amchithise uDingane, amaBhunu asebuza indlalifa yakhe.
Usewakhombisa uCetshwayo, uCetshwayo amaBhunu asethatha
isikeyi ejokweni, secindezela kuso indlebe kaCetshwayo
esemenza uphawu ngommese. Zinjalo-ke ezalapha
kithi mntanami."
Uthi lapho eyixoxa eyokuhambela ekhaya emva kokunyamalala
iminyaka ethile kwakumnandi sengathi angebe
esahamba. Wathi lapho esedundubele egqumeni elingaphesheya
komfula okukhiwa kuwo amanzi emzini wakubo,
wahlala phansi, wabuka izihlahla nezinkalo lapho ayelusela
khona. Wakhumbula abafana ayeqhathwa nabo,
bephundlana ngezinduku, akhumbule nalapho behlaba
insema eqeleni lalona lolo lukhalo; umqondo wakhe wabuyela
ezinsukwini zobufana begibela izigude, becupha
izinyoni ngezife nangenhlali; bambe amagonsi belambile
badle ezinkomeni. Amehlo waweqisa kulolo lukhalo wabuka
isinindolo sehlathi elingale komuzi wakubo lapho
babezingela khona beyinqina; wakhumbula amagama ababegubha
ngawo enqineni bethi:
"Wayishayinyamazane,
Yetshe!
"Wayishayinyamazane,
Yetshe!
"lzonzo layo Mthonga, nazi izikhali zethu zimhlophe.
yilokhu sizilole emakhaya, asiziboni izinyamazane, uzisonga
kanjani ulale kanjani Mthonga na ?"
Inqina ithi: "Eve bunzimba,"
Inqina ithi: "Zibanjwe ji!"
Umthonga athi: "Umkhonto enyameni,"
lnqina ithi: "Zibanjwe ji!"
Umthonga athi: "Eve buzimba,"
Inqina ithi: "Zibanjwe ji!"
Umthonga athi: "Niqina koweyenkomo."
Inqina ithi: "Zibanjwe ji!"
Umthonga athi: "Nazo izinyamazane.''
Inqina ithi: "Zibanjwe ji!"
Umthonga athi: "Umkhonto enyameni "
lnqina ithi: "Zibanjwe ji!" '
-94-
Wathi uJeqe: "Wo, he! Izinsuku azibuyiselwa emuva.
Ngiyakhumbula ngihaduliswa uSofoca kuloluya khalo
engishaya, izinkomo zakithi zidle insimu yakhe. Wathi
suka mfana sihambe."
Uthe efika uJeqe emzini weNkosi kwase kugcwele
izinyanga nezangoma zibizwe uye uDingane, ezohlola
uJeqe ukuthi angabhulelana nje nezanusi zakwaZulu, nokuthi
angayenza nje imilingo eyenziwa izingedla zakwaZulu.
Uthe esangena elawini lakhe, ngenhla lapha uzwa
izangoma zithimula, zizamula, zibhodla; wakhohlwa nje
ukuthi kwenze njani. Kwasekufika izwi liphuma kuDingane
ngesithunywa kuye lithi: "INkosi ithi wenze kahle ufike,
ithande ukuba ikuqhathe nezinyimga nezangoma  zakwaZulu
ngomuso."
Kuthe ekuseni kungakasi kahle, wezwa umuntu ukuthi
ikhulile indaba ezanusini. Seziyaphalaza ngobulawu bazo
ziyabhodla, ziyabubula, kuthule kuthe khwishi.
Wathatha isikhwama sakhe samathambo okubhula uJeqe
wawathela phansi amathambo wawabuka wayesethula
isikhwama semithi esewakhwifa, esewabiza ngamagama
awo, ewaphonsa phansi. Wahleka yedwa wathi: "Nxa
ningabehlulanga kobe uSithela kangifundisanga lutho."
Wasibopha isikhwama sakhe, namathambo wawabuyisela
emgodleni.
Kanti phakathi kobusuku uDingane uthume inceku
wathi ayithathe umnyakanya wakhe wesakabuli iwufihle
esibayeni, iwumboze ngomquba ngasentubeni engenhla.
Kuthe Iapho kufudumala ilanga iNkosi yangena esibayeni,
nebandla labuthana. Wathi uDingane kuNdunankulu
"Biza izangoma nezinyanga zize lapha." Zangena esibayeni.
INkosi yakhipha ingcazi yotshwala zaphuza, kuyileyo
nyanga naleso sangoma siphuza kolwaso ukhamba
uJeqe ephethe umgodlana wakhe wamathambo kuphela:
Wasukuma uDingane wathi: "Nginibize zinyanga nani
zanuse ngoba kufike lapha inyanga ebhulayo neyelaphayo
yaseSwazini. Ngayizwa ngodumo ngathumela eNkosini
yakhona ukuba ike ize lapha izongelaphela nabatabami.
Nginquma ukuba ngiyiqhathe nezangoma kuqala zokubhula,
ngibuye ngiyiqhathe nezinyanga zokwelapha. Ngifihle
-95-
into lapha phakathi komuzi. lsangoma esiyoyithatha siyilethe
lapha kimi ngosinika izinkomo eziyisihlanu."
Zasuka lapho izangoma zabhodla, zabubula, zasina.
Wayehlezi nje uJeqe. Zangena ngaphakathi komuzi zafuna,
phinde zithole mpahla. Waphenya umquba eduze
nalapho ehlezi khona uJeqe, wawachitha amathambo
akhe. Wawabuka, wawabuka, wahleka, wawaqoqa, wakhuluma
nawo, waphinda wawachitha. Wathi: "Sengiyitholile
into ethukuswe iNkosi. Biza zonke izangoma ngizikhombise
ukuthi zingabafana kimi."
Yazibiza iNkosi, zahlala phansi, wasukuma uJeqe,
wabiza umfana wakhe, wathi: "Hamba uphenye
emqubeni laphaya uzofunyanisa umnyakanya wesakabuli,
uwulethe lapha." Nembala umfana wawukhipha umnyakanya
emqubeni wawuletha kuJeqe, wawuthatha uJeqe,
wawubeka phambi kweNkosi. Yathi ezanusini: "Bhekani
nginiyeke ngamabomu. Bekuthi anginibulale nonke, kanti
nikhohlisa izwe nje anazi lutho? Hambani nigoduke
khona manje!" Zasuka sezinyobozela zaphuma esibayeni
zathatha yonke into yazo zahamba.
Wayesethi uDingane: "Ngifuna ukubona umlingo kunina
zinyanga zemithi."
Waphuma uJeqe walanda isikhwama sakhe. Wakhipha
ikhubalo lalinye nje, nesikhunjana esincane, wahlala; zayaluza
izinyanga zehluleka ukwenza into eqhamileyo,
kwaze kwafika isikhathi sikaJeqe. Wathi: "Nkosi ngicela
ubisi ngesicathulo." Nempela baluletha ubisi wathi:
"Nina bakwaZulu, niyalubona lolubisi olumhlophe. Ngizophonsa
udosi lube lunye lwalesikhumba, luzophenduka
lube bomvu." Kanti lesi sikhunjana esesidawana, nempela,
wanele waluphonsa udosi lwesidawana, lwaphenduka
igazi. Yamemeza iNkosi yathi: "Awu, nanko phela umhlola!"
Lwachithwa. Wathi uJeqe: "Nazi izinhlanga ezimbili
zizohamba." Wathatha ukhamba olunamanzi, wafutha
ezinhlangeni, bazibona zigcogcoma phezu kwamanzi.
Wathi uDingane: "Ubehlulile mfo waseSwazini nazi
izinkomo· zakho." Wayesethi kuNdunankulu: "Hamba
uye esigodlweni, ubheke isigqili esibukekayo usilethe
-96-
lapha ngisendisele kulenyanga." Lambongela uJeqe
ibandla.
Kuthe ntambama uDingane wabiza uJeqe wathi:
Ngifuna usuke eSwazini, uze lapha ngizokwenza inyanga
yami enkulu, ngikwakhele umuzi."
Wabonga uJeqe wathi: "Kodwa phela Nkosi ngithanda
ukuhamba nezinkomo iNkosi engiholele zona, nomfazi lo
enginike yena, yikhona nabakithi beyosheshe bavume
ukuba size lapha, bebona ukwephana kweNkosi."
Yavuma iNkosi yathi: "Hamba ngizokunika abafana
ababili bakuphelekezele."
Emuva laphaya ekhaya kubo kaJeqe uyise nonina sebahamba
balibangisa eSwazini. Wabayala uJeqe ukuba
baze bazibize ngesibongo azibiza ngaso eSwazini. Nokho
ukuhamba kwesalukazi sibuye sivuvuke izinyawo bahlale
emzini isikhathi eside size sibe ngcono. OJeqe nabahamba
naye bafika kuqala eSwazini uyise nonina bengakafiki.
Kwejatshulwa ekhaya umnumzane efika nomhlambi wezinkomo,
omkakhe baphuma ezindlini bangcwenga. Ngaleso
sikhathi umfana wamazibulo owazalwa uZakhi useyelusa.
Wazizungeza izinkomo ezifika noyise wazibukisisa.
Abebethunyelwe uDingane ukuba baphelekezele uJeqe,
bahlala izinsuku ezimbili bephumule, baphindela emuva,
kwasala ababili; bathi mhla kuzosa bahambe, wabahlabisa
imbuzikazi bayidla baze baphatha nomkhusu wayo. Ababili
abasalayo babelindele ukuyokhonzela uDingane eNkosini
yamaSwazi.
Kwadlula izinsuku ezilishumi nambili befikile bafika
oyise kaJeqe nonina. Bafika nje usewubikele umuzi wakhe
uJeqe ukuthi oyise nonina bayeza. Bafika imithombo
isicwilisiwe, sebebhekwe ukuba bafike nje buqaliswe
utshwala bedili labo. Mhla befikayo banikwa intondolo
yembuzi, inone kuyinhlama. Bamangala nje abazali bakhe
befika esakhe inxuluma lomuzi, babuza ukuthi izinkomo zokulobola wazithathaphi. Wabalandisa indaba yokuqeda
kwakhe isihudo esasiqeda abantu, nezinkomo azithola
lapho wazihola eNkosini yamaSwazi. Abafazi bakaJeqe
bayagqigqizela bapheka utshwala bedili, yena yilokhu
ethoba isalukazi esingunina, sekuze kwabohla ukuvuvuka
-97-
ezithweni nasezingalweni. Wahamba waya eNkosini wafike.
wayilandisa konke ukuhlala kwakhe kuDingane, nokuthi
waya kubo wabiza uyise nonina ukuba bazobona umuzi
wakhe. Wathi: "Ngomhlomunye ngiyobenzela idili."
Wayitshela iNkosi wathi uDingane ubefuna ukumhlubula
abe yinyanga yakhe, wavuma nje kodwa emkhohlisa ukuze
asuke kahle kwaZulu.
Yajabula iNkosi ngokuqoma kwakhe ukuba abe yinyanga
yayo kunokuba ekaDingane. Yamkhombisa iduna
elibomvu yathi ihlabisa uyise, nabantabeNkosi bayofika
edilini. Wajabula kakhulu uJeqe ezwa lelo, ebonga nenkomo.
Lwafika usuku lwedili olungaliyo. Lokhu utshwala sekuzichibi
emzini kaJeqe.
Ekuseni zawa kumfo kaSikhunyana. Wahlaba izinkabi
ezintathu neduna eliphuma eNkosini, umkakhe amendiselwe
uDingane wamhlabisa isithole esimpevukazi. Kuthe
lapho kufudumala ilanga bafika abantabenkosi bephelekezelwa
ihele lamajaha. Lokhu phakathi komuzi sekunuka
ulusi lwenyama, sebeyahaya abafike ekuseni utshwala
obudingeki. Bathe ukuba bafike abantwana bekhonjiswa
ilawu labo bodwa nezinceku zabo. Wabahlabisa (eyabo bodwa inkomo umfo kaSikhunyana. Kwaphuzwa, kwadliwa
inyama, badakwa, abanye sebebheda nje. Omunye
ebonga uJeqe wathi, wasinda ezobulawa alahlwe noShaka
kanti uxoxa nje, kukhona omunye endlini wakwaZulu
ophelezele uJeqe nezinkomo azihole kuDingane. Wathula
lomfo, waqhathanisa ikhehla elinguSikhunyana noJeqe.
Wabona ukuba abakwaZulu impela laba bantu kepha
indaba ikhulunywa lonke lakwaZulu ukuthi insila kaShaka
uJeqe weqa esezobulawa alahlwe neNkosi. Pho abantu
besuthi utshwala amukho osahlonipha nokukhuluma noqaphela
ingozi yokudaluleka kukaSikhunyana noJeqe. Agida
amaSwazi, nabantwana sebeyingxubevange ekuthokozeni
kwalolo suku. Babona nje oSikhunyana nomkakhe
ukuthi indodana yabo ingumuntu omkhulu kulelizwe.
Abantwana baze balala bavukela kubo utshwala ngangomuso.
-98-
Lithe ukuba lidlule idili bavalelisa laba ababephelekezele
uJeqe ephuma ebukhosini kwaZulu. Lokhu base beyile koMkhulu eSwazini beyokhonzela uDingane. Ezimbili
kwaku ezezingwe, esinye kungesensele. Kuthe lapho
sebeyovalelisa koMkhulu eSwazini, iNkosi yamaSwazi
yabanika izikhumba ezimbili zengulule kwaba umkhonzo
kuDingane. Wafika wajabula uDingane lapho ebona
umkhonzo weNkosi yaseSwazini. Bathe ukuba bazeneke
phambi kwakhe wathi: "Ake nixoxe phela ukuthi linjani
elakwaNgwane, nabonani khona?" Badumisa idili likaJeqe
alenzela abazali bakhe abaphuma khona lapha kwaZulu.
Balanda baze bafika ezwini abalizwa likhulunywa omunye
umuntu ethi inyanga le insila kaShaka. Yethuka iNkosi
ukuba izwe lokhu.
Yabiza abantu ababili yathi: "Hambani khona manje
niye kobiza uSikhunyana wakwaButhelezi, nxashane nifika engekho nibize indodana yakhe enkulu."
Bahamba ngokushesha labo bantu, baye bafika emzini
kaSikhunyana, bamfica engekho, babiza indodana yakhe
enkulu. Yabiza abafowabo ababili ukuba bayiphelekezele
yahamba yaye yafika kuDingane. Wayibuza uDingane
ukuthi uyise uphi. Yathi: "Obaba nomame bahamba
bathi bahambela udadewethu owendele ngalapha eMfolozi
enhla nayo."
"Landa ukuthi bathi behamba kwakungazange kufike
muntu lapho kini na?"
Yathi: "Kwafika indoda ithi ingeyalapha eSwazini, kodwa
mina angizange ngimbone lowo muntu ngamuzwa
ngendaba. Akahlalanga isikhathi eside. Wathi ukuba
ahambe ubaba nomame bahamba nabo. Ukuphela engikwaziyo,
futhi kuze kube namhla kabakabuyi."
Yathi iNkosi: "Hamba nalabantu ababili niye lapho
kwadadewenu nibuze ukuthi oSikhunyana benomkakhe
bake bafika nje? Nisheshe nibuye nizongazisa."
Kwadlula izinsukwana behambile babuya nezwi lokuthi
bafika, balala amalanga amathathu badlula baya eSwazini.
Kwamkhanyela uDingane ukuthi uJeqe wazifihla sonke
isikhathi elapha koMkhulu. Yathi: "Yisho, ayengaze
angasisusa isiphandla ebunzini! Impela isithunzi sakhe
-99-
sasisibi kimi, ngangingajabuli nxashane ngihlezi naye kanti
ungeleka ngesithunzi sikaShaka."
Wabiza amadoda omkhandlu  wawalandisa ukuthi inyanga
le ekade yelapha abantabeNkosi uJeqe kaSikhunyana
wakwaButhelezi. Ubuya ekuhambeni okuningi Uza lapha
emzini weNkosi endala, uletha imihlola yodwa. "Angisho
nokuthi izimpi siyozinqoba lomhlola ungagezwanga. Nithini
madoda ngendaba enje?"
Waphendula uNdunankulu wathi: "Kuhle kuthunywe
amadoda eNkosini yamaSwazi ilethe uSikhunyana noJeqe
lapha kwaZulu njengoba nempela abantu babo bobabili
onke amadoda alivuma. Kwasuswa amadoda asihlanu
ethunyelwa eNkosini yamaSwazi ukuba ithumele uSikhunyana
nendodana yakhe uJeqe lo oke weza kokwelapha
eNdlunkulu. Lithe ukuba lifike lelozwi eNkosini yamaSwazi
yambiza uJeqe yamtshela amazwi afike nezikhonzi
zakwaZulu.
Wala uJeqe wathi: "Angiyi kwaZulu. Nawe Nkosi
nxa ungasangifuni ungangitshela nje ngizidingele; kodwa
ukuthi ngingaya kuDingane kungabe umhlola."
"Pho oyihlo nonyoko bazokwenzenjani?" Kubuza iNkosi,
"Sebeyofela lakufela khona mina, ngoba uDingane
uyofike ababulale athi babengamtsheli ngani mhla ngizidalula
kubo na?"
Yathi iNkosi: "Lingabe lifile elakwaNgwane nxa umuka
lapha Buthelezi. Uwena osuphethe yonke imithi yobukhosi
bakulelizwe, noDingane usengakuthola ngokuba
aqale anqobe amaSwazi."
Wagoduka inhliziyo yakhe yenamile uJeqe emva kokuzwa
arnazwi anjena ephuma emlonyeni weNkosi.
INkosi yawabiza amanxusa kaDingane yathi kuwo:
"Amanga, uButhelezi ayinakuze imdedele iNkosi ngoba
uyinyanga yayo noyise usekhonzile lapha eSwazini."
Amanxusa agoduka nalelozwi leNkosi yamaSwazi. Kwaphembeka
ubutha obukhulu phakathi kwamaZulu namaSwazi.
Izimpi ezalandela leso senzo zaze zaliwa indodana
kaJeqe enkulu ezalwa uZakhi. lxhegu uButhelezi nesalukazi
bafela eSwazini balahlwa uJeqe nabazukulu babo.
-100-
Umlando waleso senzo awuzange uphele phakathi kwalezi
zizwe. NoDingane wafa ngomkhonto wamaSwazi ngaphambi
kwabaningi abafa belwa.
UJeqe wachuma njalo elapha amakhosi akwaNgwane
waze waba indoda endala, washiya elikhulu ifa lezinkomo
nenzalo enkulu.
Wafika komunye umuzi inkomo izele amawele amankonyane,
sekubizwe nesangoma ukuba sizobhula lomhlola
ovele ekhaya. Wala uJeqe wathi: "Kithi kwaZulu ziyabhangqwa.
Kuhlatshwa imbuzi emnyama, isikhumba sisikwe,
siboshelwe ezintanyeni zamankonyane." Nembala
kwenziwa lokho, amankonyane akhula kahle ephilile.
Indodana yakhe yafunda ubunyanga, noma ingafikanga
emandleni kayise okwelapha yayidume ngokwazi imithi.
Inzalo yonke kaJeqe yayiziqhayisa ngokuthi amaZulu
anqoba zonke izizwe kodwa awazange awanqobe amaSwazi
ngoba wayevimba ngemithi yakhe uJeqe, lokhu impi
yayichelwa nguye esaphila. Kuningi okukhumbuza indaba
kaJeqe eSwazini nanamhlanje. Basekhona abakwaButhelezi
abangamaSwazi khona le. Kwathi ukuba kudaluleke
ukuthi uJeqe lo owakwaButhelezi, lacima igama nesibongo
sokuthi "Mchunu," kwachuma esempela.
UZakhi wakhula waze waba isalukazi emva kokuzala
izingane eziyisithupha. Waye-ke akhumbule igama aliqamba
ogwini lapho edlalisa izingane zakhe ephethwe
uthando lwendoda yakhe:
"Ngeke zingikhohle,
Lezo zinsuku ezimnandi Jeqe,
Sicosha amagobolondo,
Ogwini loSuthu.
Jeqe, zazimnandi lezo zinsuku,
Sicosha amagobolondo,
Ogwini loSuthu.