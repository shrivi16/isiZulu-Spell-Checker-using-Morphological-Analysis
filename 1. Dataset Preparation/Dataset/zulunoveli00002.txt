Bafa Baphela - Joyce Jessie Gwayi
 
ISAHLUKO 1 
Umuzi wawumkhulu kakhulu, ungalinganiswa nje neminye imizi yamakhosi akwaZulu ayebusa ngalesosikhathi. Izindlu zazizungeza isibaya naso esikhulu kakhulu ngoba sihlala izinkoma zezindlu ngezindlu. Enhla laphaya, naqondana nesango lesibaya, kwakumi indlu yenkosi yaboTlokoa, uMokojo. Ngapha nangapha kwayo kwakukhona amalawu ezinduna zayo. Ayenzelwe kahle izindonga umuntu ayehamba phakathi kwazo uma ephuma endlini yenkosi, mhlawumbe, eya kwelinye lawo. Kwakuwukwakha kwabeSuthu lokhu, umZulu engeke akuqonde ngoba owakhe umnyango uba neguma nje kuphela. Indlu yayo inkosi yayiyibiyele nje kahle ngogange olufushane, amalawu lawo engaphakathi kwalo. Kwakukhona izindledlana ezimfushane azaziphuma ngapha nangapha kwendlu yenkosi. Zaziya ezindlini zabafowabo kanye nabafelokazi abangonina. Iminyango yazo zonke lezizindlu yayibheke esibayeni.  Laphaya ngasesangweni kwakukhona izindlu ezimbili zomfawabo wenkosi, uMoloi.
    Kwenzeka ngelinye ilanga ukuba inkosi ihambele umkwe wayo owayeyinkosi yesizwe sabaSia. Indlela yayingeyinde kakhulu uma umuntu esuka endaweni yesizwe sabaTlokoa. Nokho-ke kuzokuthi uma inkosi ibuya bese izizwa ingaphathekile kahle. Yangena endlini  yayo ngoba seyahlukene nenduna ebeyihamba nayo. Yafica kukhona indodana yayo, uSenkonyela, kuphela endlini. Yabuza unina wakhe. Yayilalela indodana yayo iyiphendula ngokuhlonipha ithi usendlini yomunye uyise omncane, uMolapo. Yeneliswa impendulo yendodana yayo; yabiza enye yezinduna zayo, uBochabela. 
     Wakhuleka esephandle uBochabela ngoba esezwile ukuthi inkosi iyambiza. Walindela ukuba imtshele ukungene. Seyimtshelile namgemplela wangena ekhokhoba. Waguqa ngamadolo eceleni komnyango wakhuleka futhi enkosini. Wayilalela imtshela ukuba atshele anye yezinceku zayo ukuba izoyilungisela lapho ingase icambalale khona. Yakhuleka induna. Yagaqa ngamadolo ngoba seyiphuma iyokwenza intando yenkosi. Yathi nje lapho seyisegcekeni, seyimi ngezinyawo, yayibona indlovukazi, uMantatisi, iza ngoba iqhamuka kwaMolapo. Yakhothamisa ikhanda ngoba ihlonipha induna. Yangena ezindingeni ezimbili lezo ezaziyindlela ebheke endlini yenceku. Yafika yayitshela lokho ekulayezwe yinkosi. 
Wayemuhle uMantatisi, emude, futhi emncane ngomzimba. Wayempofu ebusweni, cishe ukuba kunabo bonke abantu ababebuswa ngumyeni wakhe. Wayenesithunzi, inkosi imtshela ukuningi amanye amakhosi ayengeke nje alokothe athi abatshela khona abafazi bawo. Uza laphaya ngendlela nje, nenduna imhlonipha ngokukhothamisa ikhanda, ubhince kahle, akekho ongamazi ongathi uma ehlangana naye endleleni angabaze ukuthi ungumfazi wenkosi. Lapha ngaphambili isidwaba sakhe sasifika lapha emadolweni. Zazimi kahle izitho zakhe, ehlala ezigeza laphaya ezansi komuzi emfuleni ababethi igama layo yiNamahali. Wayengathi umuntu lapho eyibuka ngemumva indlovukazi yabaTlokoa ngoba seyidlulile angaziboni zitho zayongoba isidwaba sayo lapha siside sishaya emaqakaleni. Esefikile emnyango wendlu yakhe uMantatisi wangena ngokuhlonipha ngoba seyibonile inkosi ukuthi seyifikile. Waphatheka kabi kakhulu inxa imtshela, ihlezi esigqikini sayo, ukuth ukufa kwayo okwake kwayiphatha ngenyanga efile sekuyivukile.
    “Ufika nje sengithume uBhochabela ukuba uyongibizela uNare,” kuqhubeka inkosi. “Bengifuna ukuba ake azongilungisela lapho ukuze ngithi ukucambalala.”Yathi ukumemeza; yakhuphula isandla sayo sangakwesokudla ibamba isiphongo ngoba mhlawumbe izwa ubuhlungu. 
      “Ngiyezwa, Molunusi,” kusho indlovukazi, ibiza ngoyisemkhulu inkosi. Yathi ukuba ikusho lokhu yavuma ngokuhlonipha nangekhanda. 
       Yabuye yabheka futhi inkosi; yasusa isandla sayo esiphongweni lapho iphendula ikhanda ibheka uSekonyela. “Njengoba esefikile nje unyoke hamba uye kuBochabela uyomtshela ukuba atshele uNare ukuba asale seyeke ukuza lapha,” kukhuluma yona endodaneni yayo. 
     Wasukuma ngokushesha lapho ayehlezi khona uSekonyela wayobheka uBochabela. Inhliziyo yakhe naye yayibuhlungu kakhulu ngoba ezwela uyise. Kwakuke kube nemizuzwana nje ayethi uma ehamba anikine ngayo ikhanda ngoba ecabanga ngobuhlungu obukhulu yena ayebona ukuthi ibona obumenze ukuba acimeze uyise abambe nesiphongo. 
       UMantatisi yena wasala wayindlalela kahle inkosi lapho izocambalala khona. Wakhumbula isikhathi esidlule lapha ake wacabanga khona ukuth inyanga yabo, uNala, ikunqobile lokhukufa. Waqhubeka nokwilungisela waze waqeda; wayimbathisa kahle nengubo yayo seyilele yacamela esigqikini ebeyihlezi kusona. 
       Njengoba uMokojo alala kahle nje ebusuku kwasa ngakusasa esezizwa esengcono kakhulu. Wakuqeda konke ayefanele ukukwenza endlini yakhe izinduna zakhe sezimlindele kwelinye lamalawu akhe. Wayesezwile ngoMantatisi ukuthi zize ngoba zizombona, zizwe nokuthi ulale kanjani ebusuku. Wayesezwile futhi ngayo indlovukazi ukuthi zijabule kakhulu kangakanani uma izitshela ukuthi kuse esengcono. Waphuma endlini waya elawini ezimlinde kulona zathi uma zisukuma zimkhulekela wathi ukuziqhekuzelela ikhanda eqonde esigqikini sakhe. Wahlala phansi; wazilalela zibonga lapho esethe nazo mazihlale. Manje waye sezokuthi ukukhuluma nazo ngaphambi kokuba ayohlangana namadoda esigcawini, uma umzimba uqhubeka nokuvuma. Wayezokhuluma nawo, kuthi kungaphela lokho okhulunywayo atshele izinceku zakhe ukuba zikhiphe utshwala abuphuze kanje nawo. Kwakusabuswa isibili, izimpi zikaShaka ezase zibaqedile abantu KwaZulu zingekho lapha phakathi kwabeSuthu. 
     Yafa inyanga yathwasa. Ukufa kwakhe uMojoko kwabuye kwavuka futhi. Impela kwaba sengathi manje ukhukho lumuka nomoya. Kwabuye kwaba ngozi makhaza, kwabonakala ukuthi kuyazishiyela. Kwalala kuvuka ukufa kwakhe waze wabona isigcino ukuthi makabize uNala bazonuka umphakathi futhi. Nguye-ke wayezokusho ukuthi kusenguyena ayemnuke kuqala noma sekungomunye manje. Wayezothi angamnuka-ke bese emtshela ukuthi amelaphe ngendlela ayeyaye enze ngayo.
    Kwakuyikusihlwa mzukwana kubonakala abantu ababili bewela iNamakali, Bakhuphuka ngendlela eyaye ihambe abesifazane abeza lapha emzini wenkosi uma bevela emthonjeni. Bahamba belandelana, phambili engaphethe lutho ngoba izikhwama zithwelwe ngongemuva. Bakhuphuka njalo beze bazongena ngesango lomuzi wasebukhosini besizwe sabaTlokoa. Bagudla isibaya baye bangena kolunye lwalezo zindonga ngoba sebeqonde enhla elawini lika Bochabele .  Bazi bika kuyena. 
   Sebengenile elawini lakhe uBochabela wabona ukuthi nguNala kanye nohlaka lwakhe. Wayesebazi ukuthi bazofika ngoba inkosi seyimtshelile ngabo. Wabingelelana nenyanga, babuzana impilo. Bobabili babephila, kuphela abavumelana ekuthini kuyadabukisa yikho ukungaphili kahle komkhulu. Wayengeke abe esacitha isikhathi uBochabela ngoba nayo inkosi luqobo imtshelile ukuthi aze abaphuthumise kuyona. Into yokuqala ayenza esephandle ukuthumela kuNare ukuba abe ebalethela utshwala  yena esayobabika enkosini.
    Isifo sayo sasiyivukile futhi inkosi. Yayizibika ukuthi iyakhathala; kwesinye isikhathi ithi isifuba sayo siyacinana, incisheke umoya. Zaziba zodwa nje izikhathi lapho yayike ikhale ngokuthi izwa sengathi umzimba wayo ushona phansi emgodini. Yayinele izwe lokhu igxume sengathi iyethuka yayike icwayicwayize, ibuye ipheqe amehlo, kubonakale nje kwabomuzi wayo ukuthi cha-ke manje akuqondile ukuzishiyela ukufa. Ngenhlahla nokho, bona ababekholwa ukuthi bayikethelwa nagamadlozi, kwakubuye kuzishiyele, nayo ibuye ivuke futhi ithi  ukuhambahamba. 
   Waya endlini yenkosi uNala eselutshelile uhlaka lwakhe ukuthi luzoke luthi ukusala phandle uma inkosi seyithe makangene. Bafika kwenye induna yenkosi ababethi nguSebata. Wayesezwile ngoBochabela uNala ukuthi nguyena obheke bonke abaqonde ukubona inkosi. Wazibika kuSebata ukuthi lenduna iyombika enkosini, izwe-ke ukuthi seyingamngenisa yini. Wabonga ngokuthi, “wena Tau,” lapho uSebata esemtshelilelusa ukuthi ithi inkosi makangene. Wakhuleka enkosini wangena ekhokhoba ngoba eyihlonipha. Waphinda futhi wakhuleka ngoba inkosi seyimvumele ukuba ahlale phansi. 
    Emuva kokuba seyithe ukukhulukhuma ngokufa kwayo inkosi yaqala manje ukukhuluma ngokungakhululeki kwayo ngenxa yabafowabo ababili, uMoloi noMolapo. Kwakukhona amahemuhemu eyayisiwezwile okuthi kabasenelisiwe yindlela eseyibusa ngayo njengoba seyide igula nje. Inkosi yakuveza ngokusobala nje enyangeni yayo ukuthi baqonde ukuyibangisa ebukhosini. Uma kungasikhona lokhu eseyikushilo baqonde ukubangisa uSekonyela ngoba nguyena oyosala ebuthatha. Lokhu eyayisikuzwe ngamafowabo ukuthi bayakukhuluma inkosi yakubiza ngokuthi kungamanyala. Yathi kukhombisa ngokusobala ukuthi bona bafisa sengathi ngabe kade yafa.
       Sekufike isikhathi sokuba uNala aqale umsebenzi wacela enkosini ukuba abuyise uhlaka lwakhe. Seyivumile waphuma wayolubiza lusahlezi nento kaTau. Wabuye wangena nalo eseluphathise izikhwama. Akuthanga ngoba nakhu sebephethe bese bekhohlwa ukuthi yisilo lesi, kumele ukuba bahambe bakhokhobe baze bayohlala phansi sebekhulekile futhi enkosini njengasekungeneni kukaNala kuqala. Akukhipha kuqala kwesinye sezikhwama zakhe ngamathambo ngoba ezoqala ngokubhula. Wake wathi ukuwathela ngaphambi kwakhe ngoba efuna ukuwabona ukuthi asaphelele yini. Amehlo akhe ahlala ethanjeni elalibaluleke kakhulu kunamanye. Kwaku ilelo elaliqoshwe ithanjeni lenkomo eyayihlatshelwe umshado wenkosana yakhe. Edlulela kwelesibili. Nalo leli wayethi uNala ngelenduna njengaleli amehlo akhe ahlale kulona kuqala. Leli ayeselibuka lona laliqoshwe ngesondo lenkabi ayeyihlabe ngoba nje eqonde ukubusa nezihlobo zakhe. Omabili lamathambo ayenziwe kahle, ehlotshisiwe ngasohlangothini olulodwa. Kwakukhona namanye amabili ayethi wona ngawensikazi, ehambisana nalawa ezinduna manje amehlo akhe wawedlulisela kokunye okuningi okufana namagobolondo emineke kanje namathambo ezilwane ngezilwane, emele izizwe ngezizwe zabeSuthu. Ukuba impela wayeyinyanga isibili phakathi kwezinyanga zabeSuthu kuzobonakala nje ngoba lalingekho ithambo ayengathi walicosha, mhlawumbe endle, wayeselifaka emathenjeni akhe. Lesosizwe esasimelwe ngamathambo amabili (elensikazi nelenduna) ebhubesi wayewathole ebhubesini elalibulawe nguye uqobo esizwa ngamanye amadoda. Wathi ukunikina ikhanda lakhe ngoba ebona ukuthi amathambo akhe asalele ubuthongo yena esefisa sengathi ngabe asevukile. Wawaphendulela ohlakeni lwakhe manje amehlo ngoba esewachela, wabuye wawabuyisela kulona. Waqala manje umlomo wakhe ukubonakala unwebeka sengathi uqonde ukumamatheka kodwa uyazibamba. Nakhu phela wayesejabula ngoba amathambo akhe eseyifezile intando yakhe avuka. Wawawola wonke wawabuyisela esekhwameni awathulule kusona. Wasiphakamisa ngazo zombili wathi ukusinyakazisa. Wawathululela phansi futhi. Waqala ukuwafunda ngoba esenuka umthakathi obulala ingonyama yabaTlokoa
    Inkosi yathula nje ibuka inyanga yayo yenza yonke imigilingwane eyayisiyenzile. Phezu kokuba yayizibona ingaphansi kwenyanga yayo uma seyisebenza njengoba yenza nje manje. Konke okwakudingwa nguNala yayikwenza noma ngabe kuhle noma kubi, noma ngabe kunzima noma kulula. Okwangalesosikhathi kwakungakabi bikho lutho olusha ayeselwenzile uNala ayengathi uMokojo uyaluqala. Konke olwaselukwenzile ugedla lwakuqala kusabusa uyise, uMolunusi. Ihlezi nje inkosi, ibuka imininingwane kaNala, ingqondo yayo iselokhu ikubafowabo, ithi nje ngenhliziyo yikhathi izoke izwe ukuthi beyisole into ekhona yini. 
     “Amathambo ami akhomba engesabi nokubabiza ngamagama abo,” kukhuluma ugedla, luselokhu lubheke emathanjeni alo. 
      “Ngikunika ilungelo lokuba ubasho ngamagama abo, Nala,”kukhuluma isilo, sesiqalile ukusola ukuthi ngempela besisola into ekhona. “Umthakathi akahlonishwa noma ngabe useyinkosi enkulu kangakanani emhlabeni. Basho sibezwe ukuthi bangobani.”
   “Molefe”Kubonga uNala, ethi ukuthula umzuzwana ngoba efuna ukuzwa ukuthi inkosi isafuna ukukhuluma yini. Inxa ebona ukuthi kayisho lutho ngoba mhlawumbe ilinde yena ukuba aqhubeke nokufunda amathambo akhe waqhubeka nokuthi: “Wonke amathambo ami ayayifakazela inkosi kukho konke ebeyikusola: ngabafowabo abayibulalayo. Bayibonile ukuthi inesibindi sokuzenza izinto, nesizwe sayo isiphethe kahle. Bathe-ke mayibathakathe ngokususa isibindi sayo endaweni yaso emzimbeni wenkosi.  Siyaluyaluza maje lapha ngaphakathi enkosini : Sisezinyaweni, khona manje sesisekhanda lakwezinye izindawo zomzimba wenkosi. Yikho lokhu okuyigulisayo. Okunye abazamile ukukwenza kodwa kwabehlula ukuzama ukufaka inzondo ebubendeni benkosi ukuze ibe nonya esizweni sayo. Injongo yabo lapha bekuwukwenza thina bantu bayo ukuba siyiphendukele siyizonde ngoba  sithi isiphethe kabi. Bebezothi besuka bona bebe bethi esizweni ukuba bekuyibona ababusayo bebezobaphatha kahle abaTlokoa. Ngalendlela bebenethemba lokuthi bazobuthola ubukhosi benkosi abantu bayo sebeyihlamukile.” 
    Yalinikina ilinikinile ikhanda layo inkosi. Lokhu eyayisithi inyanga yayo kuyenzeka kuyona manje kwafakazela loko eyayisikade yayikuzwa ngendaba: Umuntu akabulawa ngabathakathi abaqhamuka kweminye imizi kuphela, nabakubo begazi bayambulala. Ukuba nje  bekungase kwenzeke ibe nomlingo wokufaka isindla sayo emzimbeni wayo ngabe manje iyasifaka isibambe isibindi sayo sisathi siyayaluyaluza. Ibingasibuyisela endaweni yaso iphile kahle emuva kwalokho. Abafowabo bebengabona-ke ukuthi ukuthakatha akubuyiseli lutho neze. Njengoba yayihlakaniphile nje, ibona ukuthi icabanga into engasozwe yenzeka ukuba ifake isandla ngaphakathi kuyona, yabona ukuthi kayikho enye into eyayingase iyenze ngaphandle kokuba yethembele ogedleni lwayo. Lwasiza uyise uMolunusi esaphila waze wakhothama. Naye ukuba belungekho nje ngabe kade semthatha lesisifo. 
    Wayekhona uMantatisi, ezilalele lezizimangaliso ezikhulunywa nguNala. Naye wayede enikina elakhe ikhanda; uma kuthi makancincize wayencinciza, amehlo ayefiphazisa. Wayebonakala ngakho ukukhanya kobhaqa ukuthi naye ukhathazeke  isibili. Wayede ezibuza ukuthi kanti uMokojo akasindi njengoba ekhathazwa isibindi esiyaluyaluzayo lapha ngaphakathi emzimbeni wakhe? Ngubani kodwa ongaba namandla okuphila kahle isibindi sakhe sesisezinyaweni, nasezandleni nakwezinye izindawo zomzimba wakhe? Wazibamba sekuthi makanxaphe ngoba ethi unxaphela uMoloi noMolapo. 
     Eseqedile ngamathambo akhe uNala wawaqoqa kahle wawabuyisela esikhwameni awakhiphe kusona. Watshela uhlala lwakhe ukuba lube lukhipha imithi. Waqala ukuyelapha inkosi. Eseyiqinisa ngemithi ethile akagcinanga ngayo kuphela : waqinisa noMantatisi kanye noSekonyela. Wayebona yena ukuthi bazokuthi uma behluleka manje ukuyithakatha inkosi ngoba eseyiqinisile bese bethakatha laba ababili. Wabethela ngaphakathi endlini yenkosi nangaphandle. Umsebenzi wawumkhulu kangangokuba uNala wawuqeda lapho sekuthatha ukusa. Waphuma ngabo ubumnyamana lobo obabusekhona ngoba esephindela emzini wakhe. 
      Nanxa ayekuzamile konke okusemandleni akhe uNala kwafumaniseka nokho ukuthi uyehluleka ukusibamba isibindi senkosi asibuyisele endaweni yaso ukuze singaphindi sisuke ngoba sesiqala umkhuba waso wokuyaluyaluza futhi. Inxa inkosi ingasindi wabona kuqala ukuthi uyehluleka. Nokho wayengenakukuvuma lokho enkosini nakwabomuzi wayo. Kwakumnandi kakhulu kuyena ukuhlala lapha esikhundleni sokuba yinyanga yenkosi ngenxa nje yaloko wayehlonishwa yisosonke isizwe sabaTlokoa. Wayebona ukuthi uma nje evuma ukwehluleka kwakhe noma kanjani bazomxosha esikhundleni esiphakeme kangaka. Ithi ingacothuka isisila ihlekwe. Yena wayengazimisele neze ukuhlekwa ngabantu ngoba eseyinyanga efana nje nezinye ezelapha abaTlokoa. Kwakumjabulisa nje ukuthi abomuzi wenkosi, kanye nayo uqobo, bayakulalela konke akukhulumayo ngoba bonke beselokhu benethemba lokuthi uzokunqoba ukufa isigcino. Wathi uma efika ngelinye ilanga ekuseni, ebona ukuthi ukufa kwenkosi kuqhubekela phambili, wacabanga wabona ukuthi makabhule futhi ukuze amathambo akhe amkhombise ukuthi abaphansi bafunani. “Nakho-ke okukhulu,”kusho yena esefunda amathambo akhe ngoba ebhula. “Abafowabo bayo inkosi sebegijime bashona le KwaZulu kuhodoba abasabekayo bayolanda imithi kubona. Yiyo lena asebeyithakatha ngayo manje inkosi. Ukuze nathi siphumelele ngeyethu imithi kuyomele ukuba inkosi ihlabele abaphansi. Mina ngizokuba ngithumela ezinyangeni ezinkulu zakwaZulu ezibaqonda kancono laba ohodoba inkosi eseyibulawa ngemithi etholwe kubona.”
   Konke lokhu ayesethe uNala akukhonjiswe ngamathambo kwenziwa. Njengoba kwakuwubuqili nje obungasho lutho inkosi yayingena kusinda, noma kenje mhlawumbe ibe ncono. KwaZulu lapho kwaba sengathi uthumelile kanti usaqhubeka nakho ukulumba aluhlaza nje. Nokho ngelinye ilanga wafika nemithi aqamba amanga wathi iyona abeyilandelwe kwaZulu. Wayisebenza-ke inkosi ngayo.    
     Nanxa inyanga yayisithe yamkhohlisa kalula uMantatisi wayengenakuqhubeka nokungaboni ukuthi lokhu kufa ekubhule enkosini iyehluleka ukwelapha. Njengoba kwaya kuqhubekela phambili nje wabona ukuthi isibindi sesigijima kakhulu lapho siyaluyaluza. Wayesenezikhathi nje lapho ayethi uma ebona ukuthi uyedwa akhale, akhale, akhale. Uma esehlulekile uNala wabona ukuthi akekho omunye ongabuye ayisize indoda yakhe. Bazosizakala oMoloi noMalapo ngoba bethi sebeze bayithola. Uma sebebangisa ebukhosini uSekonyela uzokwazi ukumelana kanye nabo? Wayenikina ikhanda uma esezibuza lombuzo. Kwakuba sengathi yena ubona sengathi ngeke ikwazi indodana yakhe. 
     Saya siqhubekela phambili isifo senkosi. Ukukhathazeka kwesizwe sayo nakho kwaya kuqhubekela phambili. Noma  ngabe abaTlokoa bahlanganephi indaba eyayivuthwa yiyo lena yokubambeka kwengonyama yabo. Nanxa base bekhona phakathi kwabo abasebefana noMantatisi ngokuphela ithemba lokuthi isayosinda futhi babebakhona nokho ababethi isazoqhubeka nokudla amabele. Ukufa kuzishiyele njengoba bekukade kwenza esikhathini esidlule. Izothi ingalulama ibuye ibabuse.
     Uma abakwaZulu bethi ukufa akunankosi baqinisile ngoba nayo lena yabaTlokoa yalala phansi manje kayabe isakwazi nokuvusa ikhanda layo nje leli lodwa. uNala wayesehlala khona lapha emzini wayo ukuze akwazi ukuyelapha imini nobusuku uma kudingeka. Yathi ingathwasa inyanga yesikhombisa ngo-18:13, selokhu uNala eqala ukuhlala emzini wenkosi, intaba yadilika.



ISAHLUKO 2
Ukukhothama nje uMokojo uMantatisi useqalile ukuyohlala namadoda esizwe sakhe esigcawini uma kukhona indaba ekhulunywayo. Wayethi yena umele inkosi, akwenzayo ukuvumelene nayo. Kwathanda ukuwamangalisa lokhu amadoda ngoba kungakaze kwenzeke, engakeze ezwe futhi ukuthi khona kwasendulo, emilandweni yesizwe sabaTlokoa, kwake kwenzeka: umuntu wesifazane, noma ngabe useyindlovukazi, osale esenquma isindaba zesizwe kanye namdoda! Nanxa kwase kuzwakele kwamanye awo ukuthi okuyibona abanukwa kwathiwa babulala ingonyama ngabafowabo ayebheke ukuba inkosi ikhethe omunye wabo kube nguyena oyibambelayo. Labo ababenelisiwe bona yilesisenzo zikaMantatisi bathi uma mewuhlola lomoya wokungeneliswa bathola ukuthi waqamuka nabafowabo benkosi.  Wathi uMantatisi lapho engakhombisi kuyeka ukuya esigcawini babuye bakhathala nje labo ababekhona: baqala ukukuthatha njengento ejwayelekile ukuhlala naye. 
   Sekwaphela unyaka inkosi yakhothama, naye uMantatisi eselokhu ezinquma lokho izindaba zesiwe, uMoloi wahambele endlini kaMolapo. Kwakuyisebusuku ehamba nje kahle ngoba enethemba lokuthi ngeke abonwe muntu. Esngene endlini babengenakubingelelana ngoba bekade bendawonye nasemini, nakho lokhu kuhlangana manje bekulungise ngalesisikhathi.  Into yalokuqala nje eyenzayo esehleli phansi uMoloi ukuhambisa umkaMolapo ngokuthi naye makavakashele umkakhe. Wamamatheka uMoloi lapho ebona inkosikazi yomfowabo imamatheka iphuma. Wayekuqonda kahle ukuthi nayo iyazi ukuthi ulapha nje bazama ukuhlanganisani eyosiza isizwe sikayise, uMolunusi, esikhathini esizayo. Wayekwazi kahle futhi ukuthi iyazi ukuthi bayixosha nje ngoba bathanda ukuba bathi uma bahlanganisa lokho abakuhlanganele bakuhlanganise bebobabili. Esehambile-ke umkaMolapo basondelana ngokuba yilowo nalowo asondeze isigqiki sakhe okhambeni olwaselungeniswe yinceku kaMolapo. Baqala ukukhuluma bede bephuza utshwala..
     “ngiyakhathazeka uma ngibona izwe likababa lonakala ngalendlela, umfowenu,”kusho uMoloi, ethi ukunikina ikhanda lakhe kancane amehlo awafiphazise.  “Okubuhlungu kunako konke ukuthi loniwa ngumfazi mnewethu,” kukhuluma uMolapo, naye ethi ukunikina elakhe ikhanda enxapha. Amehlo wathi ukuwaphosa phansi okhambeni wabuye wawakhuphulele kumnewabo. 
     Bekungangcono ukuba ubengowesizwe sethu sabaTlokoa.” 
     “manje ngumSia.”
    “Nxa,” kunxapha uMloi, ethi ukunikina ikhanda lakhe futhi. Wathula isikhashana ebheke phansi. Wasondela okhambeni ngoba eseqonde ukuphuza. Babumnandi kuyena lobutshwala babo, akusilutho indaba ababeyikhuluma babeyibona inzima kangako. Babubaba nje buthi ha. Eseqedile ukuphuza uMoloi walunikeza uMolapo ukhamba. Waqhubeka nokuthula bona umfowabo ephuza eqeda esula umlomo wakhe ngesandla, ukhamba ebuye elubeka lapho beluhlezi khona, elumboza kahle ngomcengezi omncane.  
    “Izinduna zami zingitshela ukuthi baningi kabi abangenelisiwe ukubuswa ngumfazi ngalendlela,” kukhuluma uMolapo.
     “Nezami zingitshela khona lokho, mfowethu. Kusobala manje kimi ukuthi yithina esingenangqondo. AbaTlokoa babheke ukuba kube yithi esithatha isinyathelo esingamsusa ngaso ebukhosini bukababa lomfazi wesizwe sabaSia. Engabe ehamba eyobangisa uyise uma ethanda ukubusa. Ngelikababa leli alona ngalendlela ebe ethi uyabusa. Ngizwa ngingabaza nje ukuthi angangena nje khona ukungena esigcwawini sabaSia, kangisakubali-ke ukubabusa. Pho, leli adlala ngalo ngeleziphukuphuku?”
    Kwaba sengathi lombuzo agcine ngawo uMoloi umlethela imicabango emibi Umolapo ngoba waswaca wabonakala sengathi usethukuthele. Wathi ukunikina ikhanda lakhe wanxapha. “Sekufike isikhathi sokuba simkhombise, mnewethu, ukuthi nanxa besikade sithule zonke lezizinyanga ezethwasile zafa yena ebusa kasiyizona thina iziphukuphuku ukuthi siyizona,” kukhuluma uMolapo. “ Njengoba usho yithina okufanele ukuba sithathe isinyathelo sokumxosha lapha kwelikababa. Uma sibheke ukuba azihambele, ingabe uyokuba esengenwe yini, siyadlala nje.”
        “Yinto esengiyicabangisise kahle name ukuthi akasoze azihambele ngoba mhlawumbe ethi ededela thina ukuba silibuse. Nawe luqobo ungeze nje wamane ushiye ubukhosi ngaphandle kwezizathu.” 
    “Isizathu sakhe-ke yena makube yilesi sokuthi uxoshwe yithi kwelabaTlokoa. Njengoba sake sakhuluma ngalenyanga efika angathi angahamba ngoba esephindela kwelakubo thina sisale sehlukaniselana ngabantu. Ngingahamba-ke mina ngiyobusa kuleyandawo esavumelana ekuthini ingaba ngeyami nabantu bami. Ngezwa ngiyithanda impela.”
    Wanqekuzisa ikhanda emamatheka uMoloi. Indawo leyo ayekhuluma ngayo umfowabo yayiyisigodi somfula omkhulu iMohekare. Wathi esuka wayethi: “Induna yami, uTsepo, iyezwana noSebata. Ngizoke ngikhulume nayo ikhulume noSebeta izwe ukuthi yena angesenzeli yini ithuba lokuba simzume uMantatisi simbulale.”


“uyasho kambe, mnewethu, ukuthi kuzokwakha ukumbulala?” kubuza uMolapo, ethi ukuwafiphaza amehlo ache ewaswacile.
‘kuzokwakha,” kuphendula umnewabo, egcizelela nangokulithi nqeke ikhanda lakhe. “Njengoba sikhuluma nje sekuthe kwangifikela engqondweni yami ukuthi noma singamenzani okunye uMantatisi akasoze aphindela kubo.Umuntu angafunga athi ulala ngalendlela nje izwe likayise washiya enze amanyala kulo. Uma singambulali okungathi kusuka kube  kwenzeka ukwehlukana kwesizwe kabili. Uyabona-ke ungathi wena uyobusa le esigodini sakho nabantu abasilandelayo mina ngeswele ukuthi ngibusa kanjani lapha ngoba labo abasele kuyilabo abalandela lomngquphane womfazi.”
“sengiyakubona nami lokho, mnewethu,” kusho uMolapo, ethi ukumamatheka ngoba usekhanyelwa into enkulu naye. uMantatisi sekuyomkhanyela emva kwendaba ukuthi bona batlokoa abasizona iziphukuphuku. Nguyena ongesokuqala nesokugcina ngoba lapho ekhona ulele, akazi ukuthi ingase ingafi  nayo le ephezulu bengakambulali.
“ngiyabonga uma sewukubona lokho ngoba ngikubona kuwukuphela kwento esingase siyenze impela,” kubonga uMoloi. “bengisakhuluma noSebata ngithi ngisazokhuluma noTsepo ngizwe ukuthi angesisize yini ngokusenzela ithuba. Sengizwile ukuthi nayo lenduna kamantatisi ayenelisiwe neze ukubuswa ngumfazi.”
“kungakuhle uma ingenelisiwe ngempela,” kusho umolapo, ethi ukumamatheka futhi. “singalindela ukuba kube nguyena oqapha indlu yalomfazi ngobunye ubusuku. Singamngenela kahle simbulale sesivumelene naye.Nasoke isizwe sikababa singathi siyizwa lendaba eyoshaqisa ikhanda siyizwe emva kwendaba isingasekho into engenziwa ngoMantatisi eselele umlalela wafuthi. Indaba enkulu-ke manje kungaba kuSekonyela. Uma sibulala unina yedwa labo ebebenelisiwe ukubuswa nguyena bangasuka bese bethi makubekwe yena.Phela kuthiwa ulibusa nje leli likaMolunusi ngiba ubambele yena.”
“Ngabe asiwuqedanga kahle umsebenzi osihlalele sike samyeka, mfowethu,” kusho uMoloi, ethi ukunikina ikhanda.“Kuyomele ukuba naye ayolala eceleni kukanina elibeni.”
“Kuyiqiniso lokho.” Kuvuma uMolapo, nqeku-nqeku-nqeku kathathu ikhanda lakhe.
Bathi ukuthula manje bobabili bebheke phansi. Akekho owayengathi uma engena ngalesosikhathi ebabuka kumcashele ukuthi bayacabanga. Ngumoloi owasukuma kuqala esigqikini wasondela okhambeni.Waluvula kahle sengathi usacabanga namanje. Waluphakamisa ngazo zombili ngoba egoqoza utshwala. Waqala ukuphuza. Wathi engaqeda walinikeza umfowabo. Yathi ingaqeda nento kayise yaqala enye indaba sengathi njengoba kade ethule ecabanga nje ubecabanga yona. Bebede bebuzana baphendulane, eseyilanda indaba yakhe; lowo owayezizwa esefuna ukuphuza wayesondela kuqala okhambeni, ephuza anikeze omunye. Bathi bangaphela utshwala ababuphuzayo wavalelisa umoloi. Wasukuma wazilungisa ibhayi ekhuluma ethi sebeyobuye babonane futhi uma sekukhulunyiwe nosebata. Waphuma-ke. Eceleni komnyango wathathana nenduna yakhe eyayiselokhu ihlezi nekaMolapo ngesikhathi bona bekhuluma endlini. Wayengakhathazekile nakancane ngoba mhlawumbe esola ukuthi ngasekube bezibalalele. Wayethi ngenhliziyo nazo bezikhuluma nje, nanxa bebengazizwa ukuthi zithini.

ISAHLUKO 3
Ngenxa yokuba uMantatisi wayengaphansi komyeni wakhe isimilo sakhe sasingacacile nakubona abafowabo bomyeni wakhe laba. Babemthatha ngokuthi umfazi nje ofana nabanye abafazi. Njengoba bona babembukela phansi umuntu wesifazane, bethi uyisiphukuphuku uma elinganiswa nendoda, naye-ke bebethi uma bekhuluma ngaye kuhlale kusezinhliziyweni zabo ukuthi bakhuluma ngomngquphane. Selokhu nje uNala abanuka intokazi yoMsia lena ebalandela ngamehlo ngoba izama ukuthola izinto abazicabangayo ngomuzi wayo njengoba ingonyama isiyakhothama  nje. Igazi lakhe uMantatisi lase limtshelile ukuthi noma kanjani kukhona okuzokwenzeka kuyena nakuSekonyela. Iso lakhe elikhaliphile lakuphawula ukwethembeka kukaBochabele kanye nezinye izinduna ezingaphansi kwakhe. Kwathi kanti ubengakushayi mkhuba ukwejwayelana kukaSetaba kanye noTsepo waqala manje ukungayethembi lenduna yakhe. Nokho wayeseyiyekile ebuduneni  ngoba ebona ukuthi ukuyixosha kwakhe kuzobakhombisa noma kanjani abafowabo bakamufi ukuthi uyixosha nje ngoba yejwayelene noTsepo. Wayengasona isicwe sobala kangangokuba wayengaze acashelwe ukuthi lokho kwakungabasiza ukuba bavuse umsido ngobala. uBochamele yena wamsondeza eceleni kwakhe kakhulu, wamenza wamkhulu kakhulu ezweni labaTlokoa ngokumenza undunankulu. uMantatisi wayesethi wamcela ukuba akhethe izinduna ezithile ezethembekile ezingaba izinhloli zakhe. Njengoba izwe lalisemi kahle kanjena, kungekho ukuhlalela phezulu ngoba umuntu esaba ukubulawa yizitha zezinye izizwe, zaziwenza kahle umsebenzi wazo izinhloli zikaMantatisi. Iso lakhe lase lithe ukubhekisisa futhi ukuthi izinduna zabafowabo bakamufi zazithi uma zibabheka zinganaki kakhulu ngenxa yakho ukuma kahle kwezwe. Yikho abelokhu kunganaki kwazo kwamnika ithuba elihle kakhulu. Kwase kuke kube khona izikhathi ayeseke azithume ngobumnyama ukuba ziyomhlalela ngemumva kwezindlu zabafowabo bakamufi ukuze zimlalelele konke lokhu okuphatha igama lakhe nelendodana yakhe.  
Nacho-ke uMoloi nenduna yakhe bezokuthi uma bethi sithe ngemuva kwendlu kaMolapo bezwe ukuthi ukhona ohamba ngaphambi kwabo. Ngabe ubani uMantatisi? Bakhulumela phansi ngalona abamzwayo. Bobabili bavumelana ngokuthi akunakuba nguMantatisi, akusilutho izigi zibheka ngasendlini yakhe. uMoloi wakhuluma wathi kungase kube bezwa umthakathi mhlawumbe. Pho, bobabili, bebemesaba, ikakhulu futhi ngoba bebengayiphethe imithi ebebekholwa ukuthi ingabavikela kuyena. Ngenxa yokwesaba umoloi wabona ukuthi makasheshe awulahle lomcabango, athi inkosikazi kamfowabo lena abayizwayo. Wakuphindaphinda ngenhliziyo ngoba efuna ukulahla umcabango womthakathi. Bayedlula indlu kaMantatisi. Babona ukuthi usalukhanyisile ubhaqa lwakhe ngoba engakalali. Washona emicabangweni yakhe uMoloi ngoba ukubona indlu kaMantatisi sekuthe ukumenza ayilahle imicabango yakhe emayelana nalomthakathi abacabanga ukuthi bayamuzwa. Wayesecabanga ngaye lomfazi owayesethe waphumelela ukubuthatha kuyena ubukhosi bukaTlokoa. Waphetha ngokuthi ngenhliziyo kulungile izwe likayise libuswe uye okwamanje. Sesisondele isikhathi sokuba bamkhombise ukuthi yena unguMsai.
Saqhubeka isikhathi kwaba phakathi kwamabili manje. Bonke abaTlokoa bemizi ngemizi base belele. Laba ababesahlezi namanje kwakuyilabo mhlawumbe abasalibele itshwala, noma bazibusela nje ngezindlela eziningi. Ngaso kanye lesosikhathi kwabonakala izithunzi ezimbili zabantu zivela elawini likaBochabela zibheka endlini kaMantatisi. Sezikhuleka emnyango kwazwakala endlovukazini ukuthi uBochabela, uhamba nenye induna emphelekezelayo. ‘sewufikile , Bochabela?” kubuza indlovukazi, ngoba nayo beyikade ingakalali sonke lesiskhathi. Yayisihlezi phansi nalenduna yayo. Yathi ukunqekuzisa ikhanda kathathu ibheka iBochabela emehlweni.
“Khoali,” kukhuleka uBochabela ngoba evuma. Wathi ukukhothamisa ikhanda ephakamisa nesandla ngendlela amadoda ayephakamisa ngayo uma ebingelelana. “Seyifikile inja yakho.” Njengoba yathi ukuthula indlovukazi seyibheka phansi uBochabela wake wathi ukucabanga ngikudideka okwaba khona uMokojo esanda kukhothama. Yena nezinye izinduna babengazi ukuthi uMantatisi kufanele bambize ngamakhosi angasekho esizwe sabaSia yini noma kuzomele ukuba bambize ngawoyisemkhulu bakamufi. Ezinye izinduna zabona ukuthi zizokuba ziyaphosisa uma zimbiza ngamakhosi abaTlokoa ngoba zithi akanalo igazi lawo. uBochabela wayengomunye walezizinduna. Ngenxa yokuba wayengazi ukuthi izophatheka kanjani indlovukazi uma eyibiza ngamakhosi abaSia wacasha ngokuyikhulekela ngokuthi “mama” sonke isikhathi uma ekhuluma nayo. Ukuthi kumele ukuba ayibize ngamakhosi abaTlokoa kwamkhayela kahle ngelinye ilanaga ngoba iMantatisi ethi akubulawe lezozinduna zakhe ezisuke zaba yimingquphane kangangokuba kaziyibonanga ingozi ngenkathi zimkhulekela ngawoMolisa nawoMosia, amakhosi angasekho abaSia. Yabuyela kuMathatisi ungqondo yakhe ngoba esemuzwa ekhuluma naye.
“Wenza kahle wafika, nduna,” kusho indlovukazi.
“Molunusi”
“ikhona induna oyishiye phandle ukuze iqaphele, nathi singathuki sizumeka njengalezilima ezicabanga ukuthi zihlakaniphile kunami?”
“Ngiyenzile intando yakho, mama.”
“Wenze kahle.”
“Molunusi.”
“Oza nakho yikuphi manje?”
“Kuncane Khoali”
“Noma ngabe kuncane kangakanani kulungile.”
‘Khoali. Njengoba usolile, mama, wedlula lapho nje uMoloi kuMalapo bayokhuluma ngawe nangempela bekunjalo.”
“Impela ?”
“Yebo, mama”
“Yekanini izilima zibe zithi zihlakaniphile! Bezithini-ke ?”
uBochabela wayilanda indaba ngokuchaza ukuthi uthe nje efika wayema ngemumva kwendlu ngoba izinduna zabafowabo bakamufi zohlezi ngasemnyango. Njengoba ayeyizwe kahle nje inkulumo kaMoloi noMolapo wayilanda kahle yonke.
“Usebenze umsebenzi omkhulu, Bochabela.”
“Khoali.”
“Ngineqiniso lokuthi ngeke baneliswe ukubulala mina noSekonyela ozwe bekhuluma ngaye naye futhi.”
“Khoali.”
“Nawe futhi kanye nezinduna zami ezithembekileyo niyosilandela niyolala nathi emathuneni.”
“Khoali.”
‘Mina ngokwami bengingeke ngibe nandaba kangako ukuba nje uSekonyela besemdala, sengibona ukuthi uma ngifa sengasala abuse kahle ngendlela isilo esasibusa ngayo sisaphila.” Wathi ukuthula uMantatisi enikina ikhanda lakhe. Akaqondakalanga enduneni yakhe ukuthi ulinikina ngoba esekhumbula indoda yakhe  athe uma ekhuluma wayiphatha, noma ulinikina ngoba ecabanga ngalolusizi abafowabo bakamufi abazama ukumfaka kulona. wathi ukuwafiphaza amehlo akhe ngaphambi kokuba aqhubeke nokuthi: “Engizokwenza manje ngizokwenza ngoba ngizama ukusindisa inkosi ezosala ibusa ngesikhathi esizayo. Mabangathi abaTlokoa uma beswela inkosi kusasa ngoba uSekonyela sebembulala kanye nami bese kusala kungcola igama lami bethi mina ngangingazami ngawo wonke amandla ami ukumvikela. Ngaleso sikhathi bayokuba sebebona mhlawumbe bona ukuthi engabe ngenze nje noma ngenze njeya ukuze asinde.”Wayibhekisisa manje induna yakhe sengathi uzama ukuthola ukuthi iyavumelana yini nalokhu akukhulumayo. Wathi ethatha wayethi: ‘Nina impilo yenu ngiyiyeka kanye nani.”
“mama.”
“Uma ningathembekanga ngoba mhlawumbe seniqome ukufa ngokwenu lokho. Ningakhohlwa nokho ukuthi nizele.”
“Kangisoze ngakukhohlwa okushoyo,mama.”
“Noma nina ningakuqoma ukufa imizi yenu kayinakukuthanda yonke. Kukinina-ke ukuba niyizamele lokho yona ekuthandayo ngaphambi kokuba nani nehlelwe ilokhu enikuthandayo. Lendaba yokuthi ngabe nani nithanda ukufa ngiyaphinda ngalendlela nje ngoba ngiyibona ibalulekile. Mhlawumbe baningi iSebata lapha phakathi kwenu. Ngineluleka ukuba nicabangisise kahle, Bochabela.”
“Molunusi.”
“Sewuzohamba-ke manje uyolala. Mhlawumbe uzokuthi uma sewuwedwa ukwazi ukucabangisisa kahle ubone ukuthi manje uzokwenzenjani njengoba sewubhekene nokufa nje. Elami icebo ileli: kusasa emini khetha amabutho ezinduna ezimbili ozethembayo. Uzitshele zize nawo kuwe kusihlwa. Kuzokuthi ebusuku enye induna ihlasele emzini kaMolapo namabutho ayo, enye ihlasele kwaMoloi. Ungalokothi uzitshele ukuthi kuzohlaselwaphi singakafiki isikhathi sokuba kuphunywe kuyiwe lapho. Nginethemba lokuthi ungizwa kahle.”
‘Ngikuzwa kahle, Molunusi.”
“Amabutho azo zombili izinduna abeneqiniso lokutho bafa nakho konke okungokwabo.”
“Khoali.”
“Njengoba ngikhuluma nje ngihlanganisa izinceku kanye nezinduna zabo imbala. Makungasali lutho ngaphandle okuthuke akwaze kwaba khona endlini ngesikhathi nihlasela. Nginethemba futhi lokuthi ungizwisisa kahle nalapho, Bochobela.”
“Ngikuzwisisa kahle, mama.”
“Ungakhohlwa ukuthi inyoka oyilimaze qede yabaleka usathi uyayiqedela iyingozi ngaphezu kwale engazange iphazanyiswe nakancane. Uma nabo singabaqothulanga abayothuka besala bayoba ingozi enkulu kakhulu kithina.”
“Kuyiqiniso konke ekukhulumayo indlovukazi.”
“Ukwenze njengoba ngikusho nje .’
“Khoali.”
“Hamba-ke”
“Mama,” kukhuleka uBochabela, ephakamisa isandla. Wasukuma indlovukazi isahlezi phansi imbuka ifiphaze amehlo sengathi izama ukuthola imicabango yakhe njengoba enganakile nje. Wathi engema ekhothamise ikhanda wakhuleka futhi. Waphuma ekhokhoba. Phandle wabheka induna ayishiye khona. Esetholene nayo wayitshela ukuba ihambe manje nayo iyolala. Seyithi iyahamba wabuye wayibiza. Wayidonsa ngendlebe wathi ayode ivuka izobheka indlovukazi ukuthi ayiphazanyiswa yilutho yini. Wayithembisa ukuthu naye uqobo uzode evuka, ayi ngoba ezobheka yona , kodwa ngoba naye ezobheka lokhu okungase kuyiphazamise indlovukazi yesizwe sabo.
Kwasa ngakusasa uBochabela wavuka kanye nabanye sengathi akazange enze lutho ebusuku. Lokho akutshelwa nguMantatisi afanele ukukwenza kusakhanya wakufeza kahle kakhulu. Kusihlwa zafika izinduna azibizile zihamba namabutho azo. Zazihlome ziphelele izinsizwa. Wazihlabela inkabi iBochabela kuze zilibale ukudla inyama kuze kufike iskhathi yena azobona ukuthi sebengaphuma bayofeza umsebenzi awulungise noMantatisi izolo ebsuku. Sesifikile wazitshela izinduna ezizokwenza kanye namabutho azo. Zaphumake, yena ephakathi kwaleloqembu elizohlasela kwaMoloi ngoba lomfowabo kaMokojo embona eyingozi kakhulu kunoMolapo. Wayefuna ukuba neqiniso lokuthi noma kanjani uyafa.
ISAHLUKO 4
“Makungasali lutho ngaphandle kwalokho okuthuke akwaze kwaba khona endlini ngesikhathi nihlasela.”Kuba sengathi wawakhuluma lamazwi kuBochabela uMantatisi sekukhona akuzwayo egazini lakhe. Amabutho afike abulala umka Moloi nomka Molapo nezingane zabo, izinduna kanye nezinceku nemizi yazo. Bonke bafa bekhala, bangazi nokuthi babulawa nje sekwenzenjani. Abafowabo bakamufi uMokojo bona babehambele enye inkosi yesizwe sabaFokeng esasakhe ezansi nje nalapho ayezimisele ukuyokwakha khona kanye nabantu bakhe uMolapo. Balapha kanye nezinye izinduna zabo nje bazoyihlolisisa lendawo kuze basheshe bakhethe uma kukhona okuncane okubakhalisayo kuyona abangakubonanga kuqala.
Ukuthi kusale kwenzekani bona sebehambile bakuzwa sebesezweni likayise kaMantatisi labaSia. Lenkosi yayiqanjwe omunye wawoyisemkhulu kwathiwa uMosia. Kababanga besadlula ezweni likaMosia ngoba bebona ukuthi noma kanjani uMabtatisi uzobabulala. Bayichazela inkosi yabaSia ukuthi kabazi ukuthi ndodakazi yabo lena esibangenela ngomkhonto nje imizi yabo sebenzeni.
Akekho umsuthi owathi uma ezwa ngalesisenzo sikaMantatisi kawaze wahlasimulan umzimba wakhe. kwakukusha lokhu kuzo zonke izizwe zabo: umuntu wesifazane abhuqe imizi eminingi ngobusuku obubodwa! AbaTloa bona baqala ukukhonona kakhulu; kwakhona abathi besuku babevela obala bethi bavele babona nje khona khona kwasekuqaleni ukuthi ubukhosi babo buthathwa ngumfazi nje ngeke kulunge lutho. Ukuba nje ubesekhona uMokojo ngabe akukho konke lokhu esekubenza babe yinhlekisa yezinye izizwe zabe Suthu, kanti besebevele nje ngokubuswa ngumuntu wesifazane. Uyise ka Mantatisi yena wabezwela kakhelu abafowabo baka Mokojo, eneqiniso nje lokuthi nje lokuthi indodakazi yakhe isangane. Ubekade esaziqhenya ngayo ngoba ikwazile ukubuthatha ubukhosi, ibambele uSekonyela. wabona ukuthi kunga kuhle ukuba ake athi ukuyihambela uma ingasa ngene ngampela njengoba eseneqiso lalokho nje. Kumele yazi ukuthi inkosi abayithandayo abantu yinkosi ebaphethe kahle kangakanani. Uzothike uma esekhuluma nayo ezwe ukuthi isenzoesibuhlingu kangaka isenzeleni. UMoloi noMolapo bathola ithuba elihle lapha esizweni saba Sia ngoba bakwazi ukukhuluma nabaTlokoa abahambele kusona. babebatshela ukuthi bona sebeyahamba bayokwakha ngasesiphethwini se Mohokare. Babebaluleka bonke labo ababengathandi ukubuswa umfazi ukuba bathuthele khona ukuze bahlale kahle  bekhululekile. Babethi lokhu esekwenzekile kobona kusazokwenzeka nakwabanye abaTokoa; olibalayo makalibale azi kahle kamhlophe ukuthi ulindele ukufaKwasa ngelinye ilinga lilihle izulu kangangokuba imicabango kayise kaMantasi yabuyele esezweni sendodakazi yakhe athi samhlaza. Wabona ukuthi sekufike lona kanye usuku lokuthi athi ukuyihambela. Wabiza lezozinduna zakhe azothanda ukuhamba nazo, baba yindlela. Wafika kwelaba Tlokoa yamphatha kahle kakhulu indoda kazi yakhe. Yamtshela lonke iqiniso elibange  lokuba iba, vukele abafowabo bendoda yayo, uMantatisi wakuphinda phinda kuyisa ukuthi beyingekho enye into yena. abebona ukuthi angayenza. Nomakanjani bebezogcina bembulele noSekonyela ukuba babesekhona lapha eceleni kwakhe. Eyaphetha ngakho indodakazi yakhe isicelo sokuba athi noma ekhuluma nabo angabantsheli ukuthi iqiniso alaziyo ngabo walithola kanjani.
Ngosuku olulandela lolo abuya ngalo endodakazini  yakhe uyise kaMantatisi wabiza uMoloi kanye noMolapo. Wabatshela lonke iqiniso mayelana nohambo lwakhe eya kwalabaTlokoa. Akufihlayo yilokhu athe uMantatisi ayethe abafihlele kona. Wayiphetha indaba yakhe ngokuthi yena akamusoli neze umntanakhe ngalokhu akwenzile. Wathi uneqiniso lokuthi bonke abangase belazi iqiniso yena aselazibangamvuna uMantatisi bathi yena wenza kahle ngokuvukela imiza yabo. Yibona ababefuna igazi lakhe. Wathi ngoba engasabathembi nje kuzomele ukuba  behambe lapha ezweni lakhe, naye luqubo bangambulala nokumbulala.
UMoloi noMolapo baqala babubona ubunzima obudalwe ubuqili ebethi bayabakha.. AbaSia sebeyabaxosha. Bazoshonaphi? Babuzana lombuzo benikina amakhanda. Indawo abakhuluma ngayo yavuthwa ezilimini zabo yilena abaqhamuka kuyona. Babuzana ukuthi bazothi uma befika kuyona baziphilise ngani. Nanxa kwakunzima ngalendlela ukuphindela eMohokare babona ukuthi ayikho enye into abangayenza. ngaphandle kokuba amabombo abo babuye bawabhekise khona. bavumelana ngokuthi bazofike bakhe imizi laphaya. njengoba benegazi lase bukhosini baba Tlokoa mhlawumbe inkosi yaba Fokeng izobapha izinkomo ezithile ukuze bakwazi ukuziphilisa. kuhle ngoba cishe kayisoze yalazi iqiniso esalaziwe ubaba kaMantatisi bazethembisa manje ukuthi noma kanjani izoba zwelwa ikade ngeke ukuba beyilazi. Uma kukhona ekudingayo inkosi yaba Fukeng ngaphambi kokuba ibasize babezimele ngokuyenzela noma yini. Baphuma-ke ezweni laba Sia bahamba nezinduna zabo abasinda nazo. Abamvalelisanga nokumvalelisa uMosia  ngoba bethi uba phathe kabi kakhulu. Endleleni  eMohokare batholana abanye aba Tlokoa ababeqhuba yonke impahla yabo ngoba bethi babalekela uMantatisi. Basebethi baya khona lapho uMoloi noMolapo babebalayele ukuthi bazokwakha khona.


Babona-ke, uMoloi noMolapo, ukuthi ngeke bebe beya enkosini yaba Fokeng ngoba bethi bayo khonza kuyona. Nazi nje izinkomo zikhona kulaba bantu ababalandelayo. Noma kunjani kuzomele ukuba babanike ezinye. Okunye ababezimisele ukukudla kuze kuthwe ukudla kwabo abazokulima kwaku yizithelo zasendle, nezinyamazane abazozizingela, kanye nokunye abangakudla.
Yafa inyanga yathwasa selokhu uMoloi noMolapo mafika esigodini seMohokare. Yafa ifuna enye yathwasa. Zonke lezizinsuku zezinyanga esezifile ngapha nangapha komfula iMohokare. Okunguyena awayebusa nguMoloi ngoba esabuye wakhuluma nomfowabo ukuthi makubuse yena lapha, endaweni ababezimisele ukuba ibuswe ngu Molapo uMantatisi sebambulala. Le emumva, eNamahali, kwase kuyohamba uMolapo ayobusa khona sezifezile izifiso zabo. Namanje babesathi uma bekhuluma ngalentokazi yomSia izinhliziyo zabo zigcwele ulaka. babethi-ke manje banaso isizathu sokuyibulala. Izinkaba zabo zikulendawo eseyibaxoshe kuyona, yabulala nemizi yabo. Babethi uma bebabuka abantu asebekhonze kubona babone ukuthi kancane, kuncane, kancane amabutho abo ayanda. luyeza usuku lapho ayokuthi uma esamaningi ngokwanele bamhlasele uMantatisi.
Zifa zithwasa nje izinyanga abase Mohorake behleka kuze kuvela elomhlathi ngoba bejabula isizwe sabo siya sanda, sanda, sanda eNamahale izinto ziqhubeka ngokungalungi kahle. nokho uMantatisi yena wayeneqiso lokuthi uyazilungisa. wayesecabangisise kahle, wakhuluma nalezozinduna azethembayo, bavumelana bonke ekutheni ngayikho enye indlela yokuzi lungisa ngaphandle komkhonto. USebata kanye nomuzi wakhe yabangenela ngomkhonto yabaqhothula indlovukazi. Wayangasenelisiwe ngoba kubusa bona? yona? baningi abanye abafa ngemumva kwakhe ngoba seyizwile ukuthi nabo bese benomoya kaMolio noMolapo wokungeneliswa. ukuze abantu bayeke ukubalekela eMohokare yathi indlovukazi bonke labo ababanjiwe abolethwa kuyona. Babethi bangalethwa-ke bese itshela amabutho ukuthi ahlome imikhonto phansi. Yayithi-ke mawabathathe ngabanye abachome kuyona okweqola lichoma iqhwagi eveni. Babefa kabuhlungu nezingane zabo, okusindayo kuyi mphahla ebeyifunile. Yona yayingena esibayeni sendlovukazi. ”mfowethu”kusho uMoloi, ngelinye ilanga, sekufike isikhathi sokuba sivakashele uMantatisi siyobuza ngemizi yethu ukuthi kasisenayo nje wayiyisaphi.
“Ukhuluma into ebese ngike ngayi cabanga kulezizinsuku ezidlule, mnewethu, ”kukhuluma uMolapo. ”asemaningi manje amabutho ethu. ngithi uma ngicabanga impela ngibone ukuthi aselingana nawakhe uMantatisi. Uma ezama ukulwa sesifikile ngineqiniso ukuthi singamane siwehlule”
“Nami ngineqiniso njengawe. Ngumfazi lowa ya; akanakumelana nendoda. Thatha nje isenzo sakhe sokuvuma; isenzo samagwala okuqala nawokugcina leso. Uye uthi lapho ungifikela lomcabango engqondweni yami ngibone ukuthi nakho ukuze athole ithuba lokubulala imizi yethu walithola ngoba sasuka seza lapho. Ukuba nje kasiyanga ndawo ngabe isekhona namanje. Uye ungikhathaze kakhulu lomcabango; ngiye ngibuye ngibone nokho ukuthi kayikho into esasingayenza ngoba nathi sasingazi lutho ngempela”
“Impela,  Khoali,” kuvuma uMolapo, ethi ukunikina ikhanda sengathi naye usekhathazeke ngendlela uMoloi ayaye akhathazeke ngayo uma esecabange ngalokho asekhulume ngako.
“Ukungazi ukungazi, Molefe,” kusho uMoloi naye ethi ukunikina ikhanda. “Ngiye ngibuye ngizidududze ngokuthi leligwala lathola ithuba lokubabulala ngizama ukulungisela bona abantwana bami.”
“Impela mnewethu”
“ungizwe kahle, mfowethu. ngithi bafa abantwana bami ngizizama ukulungisela bona lapha. Nawe lamazwi ungawaqondanisa nawe, uthi bafa abakho uzozama ukubalungisela.”
“ngikuzwa kahle, mnewethu, ”kuphendula uMolapo, ethi ukumamatheka kancane sengathi nangakho lokho wenzela khona ezobona umnewabo ukuthi ngempela umuzwa kahle iqiniso ngelokuthi wayengalizwa kahle leli qililakubo. liwaphinda ngalendlela nje lamazwi lihlushwa ngu sazela: limqinelile uMolapo. mdlazane izokufa imizi yabo beza lapho ngoba bethi bazobona indawo ezokuba ngeka Molapo nabantu bakhe. Ngubani manje esilibusa? akusilona? lalithi ngenhliziyo makahlale eneliswe yilento ayiyona kuze kufike lesosikhathi elinethemba lokuthi siyofika: lona libuyele eNamahali yena asale ebusa lapha. wathi ukunikina ikhanda lakhe uMoloi, amehlo awafiphazile akwaka mfowabo. waye zama ukumbona umfowabo ukuthi uyabona yin ukuthi kukhona okumkhathazayo njengoba bekhuluma nje.
Wabona uMolapo ukuthi uMoloi usathe ukuthula nje ngoba ecabanga nje. akazihluphanga-ke ngokuzama ukuthola ukuthi ucabangani ngaye njengoba eseze amfiphazela namehlo nje. kwakungendaba enkulu yini le abayikhulumayo? kwabasobala nje kuyena  ukuthi umnewabo ucabanga ngaye. wanikina elakhe ikhanda naye, waphinda wakhuluma futhi engaka khulumi umnewabo wathi: ”nawo amabutho akhe ikhathi sizoke siwaphule inhlekisa  uma eke eza athi azokulwa nathi. kuyokuba adele impilo yabo ngenxa yomfazi nje ongasho lutho .”
Lenkulumo uMoloi wayiphendula ngokusuka anxaphe anikine ikhanda lakhe futhi. manje wayesecabanga ngokuchonywa kwabantu emikhontweni ngenxa nje yokuba babanjwe bethi babalekela kuyena. wayesezimisele ukumbulala ngayo lendlela uMantatisi naye ake azwe ubuhlungu abuzwisa abanye abantu.
Kwakhuluma uMolapo. futhi ”singakalwi nawo sizoqala siwabuze ukuthi ayathanda ukumhlamuka uMantatisi eze ngakithini, ”kusho yena.” umanje eke avuma kuyokuba limshonele ngoba kuyokuba usesele yedwa. siyombamba kahle simibuze imizi yethu ukuthi iphi. uma engavumanga ukumhlamuka indaba yawo-ke ngoba awethu azokulwa nawo. ngangikholwa nokuthi kuyakwazi ukulwa lokhu. kuntekenteke nje njengo mfazi esekuthe kwakhetha ukubuswa nguyena.”
Indaba yabo yaqhubeka, manje sebekhuluma beqhuma usuku abazobiza ngalo wonke amadoda abaTlokoa angaphansi kaMoloi. babezokhuluma nawo-ke, babonisane ukuthi kumele ukuba kebayolungisa izinto esizweni sabo esise Namahali .
Wonke amadoda esizwe sabaTlokoa esasakhe eMohokare abuthana emzini wenkosi yawo. Ezwa ngo Tsepo ukuthi inkosi iwababizile. Akujabulela kakhulu ukuzwa ukuthi nawo kuzomele azibuyisele kuMantatisi. Inkosi enguMoloi yayikhona nayo, izokhuluma uma seyiqedile induna yayo. Esehlezi phansi uTsepo wasukuma uMoloi. Asukuma wonke amadoda amkhulekela kanye kanye.
“hlalani phansi, bantu bakababa,” kusho uMoloi emva kokuba amadoda esemkhulekelile.
Akhuleka wonke futhi ngoba ebonga ukudedelwa kwawo yinkosi ukuba ahlale phansi. Kwaba yileyo naleyondoda yahlala kahle endaweni ebeyihlezi kuyona nasekuseni laphaya phambili.
Wathi ukumamatheka uMoloi ngoba ezithandekisa kubantu bakhe. Bazobona ukuthi yena uyinkosi enomusa. Wayewabuka amadoda ezihlela kahle ezindaweni zawo. “Sizwe esikhulu sabaTlokao,” kukhuluma uMoloi, emuva kokuba sekukhona ukuthula esigcawini, “ngaphambi kokuba ngize lapho ngike ngicabange ngenye yezindaba engangizizwa obabamkhulu. Sisele eMuhali isizwe sabeSuthu sasiyisizwe esikhulu, esesabekayo. Abadala phakathi kwenu bayazi ukwehlukahlukana esekubange ukuba sibe izizwana eziningi ezidelelekayo kwaqala ngamadodana enkosi uThabang. Kwaqhubeka njalo lokukwehlukana kuze kube inamuhla. Nakhu silapha esigodini esingazalelwanga kusona. Ngek-ke ngibe ngichitha isikhathi ngokukhuluma ngento eniyaziyo ukuthi sixoshwe yini eNamahali. Kuphela nje engizothanda ukukuphawula ilokhu: ukuba ngangiqonde ubukhosi ngangiyowudala umsindo kusekhona inkosi uMokojo. Ngazithulela nje nalapho sengibona ukuthi izinto ziyonakala ngoba seyigula. Nakho-ke izothi ingakhothama umuntu wesifazane aziphangele ubukhosi besizwe senu ebe engumSia sengathi abekho obegazi lesilisa abangamubambela uSekonyela. Imibiko ebuhlungu seloku efikile nalabo ababaleka eNamahali ukuthi uMantatisi selokhu ababulala lokho abantu bakababa. Ukuthi yini ebenza ukuba besabona ukuthi uzobaqada ngabanye bese bemvukela, noma babaleke bonke baze lapha, kangazi. Nokho-ke ngeke sithi ngoba nakhu bayiziphukuphuku bese sibadelela nje bafe bonke baphele. Bayefana na; nabo basengabantu bakababa.” Wathi engakukhuluma lokhu uMoloi waphendula ikhanda wabheka uMalapo ehlezi esigqikini sakhe lapha eceleni kwakhe.
Amadoda awalandela amehlo enkosi ngoba efuna ukubona ukuthi imbukani uMalapo. Lawo ayengaboni kahle ngoba ehlezi emuva elula imiqala, namanye enza ukunye ngoba efuna ukubona kahle.
“Bese silungise naye lona okababa,” kuqhubeka uMoloi, esabheka kuMolapo, amehlo akhe abuye awabuyisele kubantu ngoba esezoqhubeka nokukhuluma nabo, “ukuthi kuzomele ukuba sihlasele eNamahali ngemumva kwezinsuku ezintathu, uma lungezukubalwa lolu esihlangene ngalo. Okwamanje kuzomele ukuba nike niyolola imikhonto yenu ukuze nithi nje lapho senigwaza amabutho kaMantatisi ingene impela kuyona iye ifike ezibilini. Lalelisani lapha. Nilalele?” amadoda avuma ngezindlela ezahlukene, akhuleka ngamagama oyise bakhe abakhulu.“ ngeke nithi nifika nje emabuthweni kaMantatisi nibe niwangenela ngemikhonto,” kuqhubeka uMoloi. “kuzomele ukuba nikhulume nawo kuqala, nizwe ukuthi ayathanda yini ukuzinikela kulesisizwe sabaTlokoa esesakhe lapha eMohokare.” Waphakamisa izwi lakhe manje ngoba egcizelela lokhu asezokukhuluma ethi : “Uma ezinikelile ngoba esahlamuka uMantatisi aphuthume emzini wakhe amabutho ngoba eseyobamba yena nendodana yakhe uSekanyela, kanye-ke nezinduna zakhe ezizokuba zisele naye.” Yanikina ikhanda manje ingonyama ngoba nangoke lokhu esazama ukugcizelela ithi: “nithi lapho nibangenela ngemikhonto bonke niqaphelisise ukuthi yena kanimbulali. Sifuna ukuba kesikhulume naye engakafi sibuze imizi yethu kanye neyabantu asababulala. Sizoke sizwe ukuthi uzithethelela ngokuthini. Yilokho-ke bantu bakababa” Kwakhuleka uTsepo kuqala yena esebonile ukuthi inkosi isiqedile ukukhuluma wathi: “Molefe!”
“Molefe !” kukhuleka ibandla kanye kanye emuva kukaTsepo. Wamamatheka uMoloi ngoba esefikelwa ukujabula. Manje sebezokufeza abazama ukukufeza eNamahali behluleka ngoba leligwala lomfazi lasuka labazuma. Kwafika isikhathi sokuba kubuswe ngotshwala ngoba indaba enkulu ebihlanganyelwe seyiphelile. Zibukhipha izinceku zabubeka izindawo ngezindawo ukuze amadoda aqoqane kulolokhamba nakulolo ozothanda ukuphuza kulona. Inkosi seyihamaba noMolapo ngoba sebephindele endlini asukuma amadoda akhuleka. bathi bangasithela nezinduna zabo abuye ahlala phansi lawo. lawo ayesefuna ukuhamba ngoba kukhona akuphuthumayo ahamba.
ISAHLUKO 5
Phakathi kwemizi eyayibalekela emohorake kwakukhona imizi emithathu eyayithunyelwe nguMantatisi ukuba iyokuba yizinhloli zakhe . Nayo lemizi yayingazani, yaya eMohokare ngezikhathi ezahlukene, kusengathi nayo yeqa neminye ngoba seyimhlamuka. Ize ithumele imizi emithathu nje indlovukazi, iyithumela ngezikhathi ezahlukene, kwenza ngoba iyasola ukuthi kukhona ongase ungethembeki kuyona. Lomuzi wawungathi mhlawumbe usuka ube uceba eminye, icebo layo lingabe lisaphumelela. Yayibona-ke yona ukuthi akunakwenzeka ukuba ingathembeki yomithathu, ngaphandle-ke uma amadlozi eseyilahlile ngoba engafuni nawo ukuba ibuse aba Tlokoa. Ikhulunywa nje lendaba yokuba ihlaselwe e Namahali nabanumzane balemizi bakhona, nabo bakhombisa ukujabula okukhulu ngoba kuzofezwa umsebenzi omkhulu nayo eseyikade yabheka ukuthi ufezwe yisizwe esiseMohokare.
Womathathu amadoda alemizi athembeka ku Mantatisi ngoba abuya azomtshela lokho okukhulunywe eMohohare. Ayengakazani namanje, efike ngezikhathi ezahlukene eNamahali, naye uMantatisi wakhuluma nawo engabonani. Yena-ke wayengenawo lomkhuba owawenziwa yilezilima esingoMoloi noMolapo. Zithi uma zifuna ukumhlasela zibiza umhlangano! Ufezeni-ke lowomhlangano wazo?Asekonakele manje ebezizama ukumenza khona?
Kwasa ngosuku lwesibili selokhu wenziwa umhlanganoeMohokare, uBo-chabela wabonakala ekhuleka emnyango wendlovukazi. Ngalezizikhathi wayesethe wakhumbula ukuthi naye uMantatisi wayenalo igazi elisemakhosini aba Tlokoa. Endulo inkosi yabaKgatla, uThabang, wathatha intombi yabaFokeng azala kuyona amadodana ayisihlanu, Ekufeni kukayise asuka eMuhali, njengoba noMoloi eke waphawula enkulumeni yakhe eMohokare.
Kwakuyileyo naleyo ihamba nabantu bayo abayilandelayo. Enye yathi isizwe sayo ngesabaSia, enyenyathi ngesabaTlokoa. Kwakungenxa yalokhu kuhlangana endulo eBochabela ayethi nje lapho esekhuluma nendlovukazi kulezikhathi avamise ukuyibiza ngoThabang. Nakho-ke esesemnyango wendlu yendlovukazi, nayo seyimtshelile ukuthi makangene. Wabonga ngokukhuleka wathi “Thabang”.
“ungahlala phansi, Bochabelo”kusho indlovukazi, esengene. “mama” kubonga uBochabelo, ebamba ibhayi lakhe ukuze ahlale kahle phansi.
“Uphila kanjani ke namuhla, nduna”? ivukile inja yakho, mama, ngoba nakhu ikwazile ukugcina intando yakho ngokufika ngalesisikhathi.”
“Kuhle ke lokho,Bochabelo”
“Thabang”
“UNare ulokhu emfice ekhona, eqaphele egcekeni?”
“Ngimfice eselokhu ekhona, mama.”
“kuhle ke lokho.”
“Thabang.”
U Mantatisi wathi ukuwaphonsa eceleni amehlo akhe emamatheka. Wayebonakala naku Bochabelo ukuthi uyacabanga. Wathi ethatha wayesewabuyisela enduneni yakhe wathi “Phela akusasele zinsuku ezingaki siwashiye amabele siyobusa kwelabaphansi”
Wathi ukuhlahla amehlo uBochabelo. Wayengawalindele neze lamazwi, yena selokhu ecabange lokho ukuthi uMantatisi umamatheka nje ngoba ecabanga okuhle kodwa. “…akusasele zinsuku ezingaki ukuba siwashiye amabele siyobusa kwelabaphansi.” Wawaphenduphendula lamazwi engqondweni yakhe, kungangeni emicabangweni yakhe ukuthi noMantatisi uyazihlanganisa kuwona. Waqala manje ukuthi ngasekube useqonde ukumbulala naye njengoSebata kanye nabanye asebabulala. Wenzani njengoba ekade ethi usakwenza kahle konke? Akusikhona mhlawumbe lokhu ukude emkhulekela ngokuthi “Thabang” esikhundleni sokuthi avamise ukumbiza nangamanye  amakhosi abaTlokoa njengakulesosikhathi esanda kushona uMojoko? Wawaphinda ngenhliziyo amazwi endlovukazi. Kwaqala ukumkhanyela manje ukuthi wethuswa ubalanje: indlovukazi izihlanganisile ukuthi nayo seyizowashiya amabele iyobusa kanye kwelabaphansi.
“Kwenza ngoba kawukwazi esekuzokwenzeka uthule nje ucabanga ngalendlela,” kukhuluma uMantatisi, ethi ukumamatheka kancane. Kwakusengathi uyabona ukuthi induna yakhe iphicekile.
“inja yakho, Khoali, kayikwazi ngempela.”
“Ngiyakubona .”
“Thabang.”
Wathi ukuthula kancane uMantatisi eyibukisa induna yakhe imkhophozelela ngoba imhlonipha. Wathi ethatha wayethi “Abanumzane labo esasibathume ukuba bayosilalelela ezweni lalesilima esinguMoloi babuyile, Bochabela.”
“Babuyile, mama? Kubuza uBochabela, ngokuhlonipha. Waqala ukuwuzwa ubuya umzimba wakhe.
“Babuyile, kuphinda uMantatisi, ethi ukulithi nqeku ikhanda. “Bafike nezwi lokuthi asezokuba sendlelei amabutho kaMoloi ngoba eqonde lapha.”
“kuzobulawa thina, mama?”
“Uqagele washaya emhloleni, Bochabela.”
“mama”
“alayisisiwe ukuthi engathi efika nje ebe elwa nawethu. Injongo yakhe uMoloi ukuba amabutho ethu asihlamuke ayokhonza kuyena. Sesisele sodwa singabe sisalwa nabo singobani nje nempela? Ubuqili bakhe-ke lobo.”
“bukhombisa ububi benhliziyo yakhe, Thabang.”
“kunjalo, Bochabela.”
“Molunusi.”
‘ungakhohlwa ukuthi bafuna ukusibulala nje ngoba nabo bethi sinezinhliziyo ezimbi.” Wathi  ukuthula enikina ikhanda efiphazile amehlo. Waqhubeka nokukhuluma wathi, “njengoba sesizingelana kabi kangaka nje noMoloi ehlangene nabafowabo engikubona kusobala ukuthi lowo ozosinda komunye yilowo ohlakaniphile kunomunye,
“Thabang”
“Nakhu esizokwenza thina: uzophuma manje uyoziqoqa zonke izinduna zamabutho. Uzitshele ukuthi ngithe aziwaqoqele lapha emzini wami wonke amabutho engiwaphethe. Bonke abaphelele lapha kusasa ekseni. Uqaphele ulimi lwakho, Bochabela: lokho okuncane esengikutshele kona mangingakuzwa sekukhulunywa ngabanye. Ngithi ungizwa kahle.”
‘ngikuzwa kahle, mama,” kuphendula uBochabela, ethi ukuphakamisa isandla sengathi uqale ukukhuluma sengathi uqonde ukukhuleka. “ungahamba ke uyokwenza njengoba ngikutshelile.”
“Thabang,” kukhuleka uBochabela, esukuma eyophuma ngomnyango ekhokhoba. Esephandle wavuma ngekhanda lapho uNare esephinda futhi emkhulekele njengakulesisikhathi efika ezokhuluma nendlovukazi. Kwakumkhanyela kahle ukuthi kukhulu amfihlela khona nokho-ke yayingekho indlela yokukumqhwanda esifubeni sayo. Wazimisela ukuwenza ngokwethembeka umsebenzi aseyimnike wona. Mhlawumbe uzothi ungawaqoqa amabutho lawo imtshele-ke ukuthi iqonde ukuthatha siphi isinyathelo kuze basinde ebuqilini buka Moloi.
uMantatisi yena wasala ecabanga ukuthi kodwa engabaqhamukela naliphi icebo abafowabo bendoda yakhe. Ngokubona kwakhe noma kanjani kwakumele kube nguyena obabulalayo. Abuye engqondweni yakhe amazwi awakhulume kuBochabela; ‘…lowo ozosinda komunye ilowo ohlakaniphile kunomunye…” kuhle ngoba yena usezwile ukuthi bafuna ukumbamba kanjani. Uma nje yena engase alithole elakhe icebo kabasoze bazi. Uma kwenzekile nje waphumela mhlawumbe eseyobusa kahle kuze kufike isikhathi ubukhosi babaTlokoa uyobudlulisela ku Sekonyela. Waqhubeka nokucabanga, manje usefuna icebo angababulala ngalo abafowabo bakaMokojo. Ukuthi uselitholile wabonakala ngokumamatheka yedwa endlini, enikina ikhanda. Wanxapha kancane ngoba enxaphela lezizinja eseneqiniso manje lokuthi uzophumelela noma kanjani manje ukuzibulala. Yena wayeyintokazi yomSia, kukade kungenakwenzeka nje  ukuba ahlulwe ngabantu ababona beyize leze. Lashona lelo esekhona amabutho asefikile emzini kaMantatisi. Zazisubele kahle ngemisubelo yazo izinsizwa. Njengakuzo zonke izinsuku uma zizolala lapho zibizwe khona zaziphethe namabhayi azo ezizowambatha njengengubo uma sekulalwa, zihlome ziphelele

ISAHLUKO 6
Kwasa kungekho ngisho elilodwa ifu esibhakabhakeni, engekho nje owase Namahali ongakungabaza ukuthi lizoshisa likhiphe inhlanzi emanzini. Lapha emzini ka Mantatisi izinsizwa ezingamabutho akhe zase zigcwele yonke indawo ngoba bezikade zifika ebusuku nalapho sekusa. Zazisafika namanje lezo ezaziqhamuka emaphethelweni endawo yakhe. Lezo ezazanayo zazixoxa, ingekho –ke enye ezingayixoxa ngaphandle kweyezintombi. Zazizodwa nje ezazinikana amacebo okwehlula izintokazi zabantu ukuze zizivume mhlazana zifika futhi zizokweshela. Owayephatheke kabuhlungu oyisishimane ngoba wayethi lapho amasoka esezibala izintombi zawo yena angabali lutho.
Indlovukazi yona yayingazange ilale kahle ebusuku ngoba ikade ilala iphaphame icabanga, ibuye ilale iphaphame icabange. Njengoba sasesiya sisondela isikhathi sokuba ilisebenzise icebolayo yayisingenwe ukungabaza. Lizophumelela? uma kwenzeka izama lehluleka izokwenzenjani? Kwakusobala nje kuyona ukuthi ayikho enye indawo la ingabalekela kuyona. Uma ithi iphindela kwelabaSia mhlawumbe bangeza oMoloi bazoyifuna. Isigcino wabona uMantatisi ukuthi noma ngabe lizophumelela lelicebo aselicabangile, noma ngabe lizokwehluleka, kuzomele alisebenzise noma kanjani. Lokho okumkhathazayo ayokwenza uma uhlulekile sekuyomkhanyela ngalesosikhathi. Sekufike isikhathi esifanelewabiza uBochabela wamtshela ukuthi makazitshele zonke izinduna ukuthi uzibize namabutho azo nje ngoba kukhona lapho efuna ukuba zihlasele khona kusasa. Esehambile uBochabela indlovukazi yathumela uNare wakhe ukuthi kuzomele ukuba azokwelapha amabutho ngabo lobobusuku.
Nanxa ukuhlasela kwakuyinto eyayingavamisile neze ukwenzeka izinduna zakujabulela nje nakho ukuthi zisazoke ziphume impi. zonke zazimthanda uMantatisi, zizimisele ngokumlwela ngawo wonke amandla azo. Zakujabulela kakhulu futhi ukuzwa ukuthi indlovukazi seyizikhombele izinkabi ezozihlaba, zizidle namabutho azo ngaphambi kokuba zilale.
UMantatisi wayehleli naye uBochabela, emtshela ukuthi impi uzoyiphaka kanjani. “ngizofuna amabutho ezinduna ezintathu”, kuqhubeka yena . “yiwona azoholwa imina siye ezweni lika Moloi. Injongo yethu ukuyophanga izinkomo laphaya njengoba wonke amabutho akhe ezokube engapha. Engingakuqondi kahle ukuthi ukhona yini naye phakathi kwamabutho akhe asendleleni manje, uma engekhalabo angathandanga ukuza nabo empini, useyokuba sezandleni zami. Amabutho enduna eyodwa azosala lapha ukuze abheke imizi yenu ukuze ingavelelwa yilutho. Kuzomele ukuba sibabheke ngawo womabili, Bachobela, ngoba asisoze sabazi bonke ubuqili abangase basiqhamukele ngabo. Ngiyazi bathi lixhoshwa libhekile. Kungcono kona lokho kunokuba ungazunywa yinto ulele. Wena kanye nezinduna ozozikhetha kanye namabutho azo nizohlangabeza amabutho ka Moloi. Uma ekhona phakathi kwawo ningamshiyi ephila, yena kanye no Molapo.” Wathi ukuthula isikhashana uMantatisi sengathi wenzela khona lamazwi asanda kuwakhuluma ezongena kahle  engqondweni ka Bochabela azinze. Induna yakhe wayeyibuka efiphaze amehlo, ede enikina ikhanda lakhe. Wayezibuza kuthi njengoba eqhubeka eyaleza nje akachithi yini isikhathi sakhe? izokwenza lokhu ayitshela kona? Engqondweni yakhe, ezizwa ephakathi kokufa nokuphila, wazizwa esethuka ecabanga ukuthi induna yakhe ingase ingakwenzi kahle aseyilayeze khona; kuthi kanti icebo lakhe belikade lizophumelela ilenze lehluleke. Ukuze ikwenze kahle uzokwenzenjani? Wafisa into ayeyiqonda kahle naye ukuthi ayisoze yenzeka: ukuba amadlozi awudabule phakathi umzimba wakhe, ingxenye ihambe nalamabutho abevele ezohamba nawo, kuthi enye ingxenye ihambe nalawa abezohamba no Bochabela. Wanikina ikhanda lakhe futhi esebona ukuthi usemane uchitha isikhathi nje manje ngokucabanga nezinto ezingasoze zenzeka. njengoba ekade enza nje esikhathini esidlule makaqhubeke nokuthembela kuyena u Bochabea lona, athembele futhi nakuzo zonke ezinye izinduna zakhe.
“Bochabela,” kusho indlovukazi, seyiqala futhi ukukhuluma.
“mama,” kusabela uBochabela, ngoba ecabanga ukuthi iyambiza.
“uyakhumbula ngikhuluma ngenyoka, ngithi othe uyayibulala iyingozi kakhulu kunaleyo engazange iphazamiswe?”
“iyakhumbula inja yakho. Thabang.”
“kuhle ke lokho. yabona uma nithe niyababulala uMoloi nomfowabo basinda noma kanjani ithina esiyokufa emva kwalokho. Ngisaphinda amanye amazwi ebeke ngawakhuluma: lowo oyosinda komunye yilowo ohlakaniphile kunaye. Nonke nina zinduna nihleli nikhumbula ukuthi uma  omunye wenu eke wenza iphutha lizohluleka lelicebo lami engisakwembulela lona namhlanje. Uma like lehluleka sonke sizokufa, mhlawumbe kusinde amabutho eniwaphethe kuphela.”
“ngizohlala ngikhumbula lokho, Khaoli.”
“nikhumbule ukuthi kuthiwe zingathi zifika nje izinduka zika Moloi zibe zilwa nani,”
“Molunusi.”
“uma zisawakhumbula lawomazwi enkosi yazo zizokwenza njengoba ziyaliwe.”
“Molunusi.”
“nina nizozishaya abantu abazingelayo, mazithi nje uma zikhuluma nani ukuba ningihlamuke nivumele phezulu,”
Wathi ukuwavula amehlo akhe uBochabela, indlovukazi esayibheke ngokuhlonipha. Nanxa engashongo lutho lesisenzo samkhombisa no Mantatisi imbala ukuthi akazimisele neze ukumhlamuka.
Yathi ukuthula nendlovukazi imbhekisisa, kwakuba sengathi icabanga uwavula nje amehlo ufuna ukukhuluma.Nxa eqhubeka nokuthula uBochabela yaqhubeka ngokuthi, “ngiyayazi into ekwethusayo emazwini ami.”
“Thabang.”
“ngisuke ngathi nivumele phezulu ukungihlamuka.”
“mama”
“namanje ngisasho njalo. Lalelisisa uzwe ukuthi ngani.”
“Thabang”
“uma senizishaye abazinikelayo kuMoloi izithutha zizofuna ukwazi mina ukuthi ngikuphi ukuze zizongibamba. Nizitshele ukuthi ngisaye kubaba kwelaba Sia; ngizobuya emva kwezinsuku ezimbili; nina nizingela nje ngoba niqonde ukujabulisa mina sengibuyile ngezikhumba zezinyamazane enizozibulala. Nizicele zilinde kanye nani ngize zibuye. ukuvuma kwazo kuzosinika ithuba elanele ukuba nathi siwufeze kahle umsebenzi wethu ezweni lazo. Uma ubona ukuthi azivumi, ngoba mhlawumbe kukhona ezikusolayo, nizingenele ngemikhonto. Njengoba bese ngishilo ube neqiniso lokuthi uMoloi nomfowabo bayafa noma kanjani.” ’ngizoyenza intando yakho, Molunusi.”
“konke okwenzayo ukwenze ngokushesha.”
“Molunusi”
“ungakhohlwa ukuthi amabutho kaMoloi asendleleni njengoba silibele ukukhuluma nje. Uma evumile ukungilindela nihlale nawo ngize ngibuye, beselokhu bengaphambi kwenu laba ababili okumele ukuba noma kanjani sibabulale. Ngizothi-ke ngingafika sibazume, sibangenele ngemikhonto bonke. Ngithi usangizwa kahle Bochabela.”
“Isakuzwa kahle inja yakho, Thabang.”
“ngikuqedile ke manje ebengifuna ukukusho. Kukhona mhlawumbe obewungathanda ukungibonisa ngakho?”
“ngikubona konke osewukukhulumile, Thabang, kufanele ukwenziwa njengoba sewukukhulumile.”
“uma ubona ukuthi kufanele ukwenziwa njengoba ngikukhulumile hamba ke ukwenze.”
“Khoali,” kuvuma uBochabela, ezilungisa okomuntu osefuna ukusukuma.
Wabuye wahlala kahle nokho ngoba ebona indlovukazi ithi ukumkhomba ikhuluma naye.
“amabutho engizohamba nawo mina ukuya eMohokare ngizowafuna ngapha esigcawini sami. Uqaphele ulimi lwakho, kungazi noyedwa singakafiki isikhathi sokuba siphume ukuthi kuhlaselwaphi.”
“mama”
“hamba-ke”
“Thabang.”

ISAHLUKO 7
uMoloi noMolapo babesele emizini yabo, amabutho lawo ahlasele uMantatisi ehambe nezinduna zawo kuphela. Bona behleli nalezozinduna ababone ukuthi zisale ukuze bangabi nesizungu amabutho abo engakabuyi eNamahali. Kwakukhona nezinceku zabo ababede bezithuma lapha nalaphaya,  namadoda ayengeke akwazi ukuhamba nempi ngenxa yezizathu ezithile bese kuba khona namakhehla ayeze lapho ngoba kusho inkosi. Lapha ngambi kwenkosi nomfowabo kwakuhleli olukhulu ukhamba lotshwala ngoba bona besaqonde kuzijabulisa nangaso lesikhathi esinzima, igazi lamabutho abo lingase lichithakale eNamahali, afe aphele. Bakhuluma nje, bede behleka ngoba bengasoli nakancane ukuthi umfazi lo ngasekube uhlakaniphe kakhulu kunabo, balungisa ukuthi bazodlala kanjani ngaye bengakamchomi emkhontweni. Babebuye bakhulume ngamabutho abo, bezama ukulinganisangezingqondo ukuthi ngasekube manje asekuphi. Lashona lelo bengakawalindeli ukuba abuye, bethi nje ethe efika ayekufeza lokho aye ngakho khona angaze abuye kuphuma ilanga kusasa ekuseni.
Ngakusasa laphuma ilanga ngesikhathi salo.Laya liphakama kwaze kwaba semini. Lutho nokho ukuba abuye amabutho aye Namahali. Akuyikhathazanga nakancane lokhu inkosi. Yabona yona ukuthi asalibele nje ngoba esehamba yena luqobo. Yafisa sengathi engabe asefikile; naye ukuba nje manje useneqiniso lokuthi ngempela uyabuyela eNamahali ngoba eseyothatha ubukhosi bukayise. Lathi uma liqala ukuba senhloko, liya lithambama, waqala ukukhathazeka uMoloi. Izinceku zakhe kanye nezinduna wazithuma ezithumile ukuba ziyombhekela emizileni evela eNamahali ukuthi kawakaqhamuki yini. Igazi lakhe laqala ukumtshela ukuthi kukhona okungalungile esekuthe kwawavelela. Waqala ukusola ukuthi athe uma efika laphaya ahlamuka yena ayokhonza kuMantatisi. Wanikina ikhanda lakhe ebheke phansi.
Njengoba ekade esaphumile nje uMolapo ngoba naye ekade esayobheka emizileni evela eNamahali wabuya futhi wazohlalisa inkosi. Izinduna nazo zazisahambile zisayobheka ngakweminye imizila abasebebona manje ukuthi angase aqhamuke ngayo. Naye wabonakala esekhathazekile ngoba inkosi seyimtshelile ngemicabango yayo.
“sizokwenzenjani manje? “ kubuza uMoloi.
Esikhundleni sokuba aphendule uMolapo wawudonsa umoya wawudedela. wathi ukunikina ikhanda lakhe ebheke phansi ngoba ecabanga. Uma kungase kwenzeke lokhu abakucabangayo ngabe bafile. Noma kanjani izinduna zabo zizomtshela uMantatisi lapho sezizinikelile kuyena ukuthi bebethe zize zibuye naye bazombulala. Uma bebona into ekhona noma kanjani yizona ezizomhola namabutho akhe ngoba bonke sebezobulala bona lapha. Wafisa sengathi engabe bewatshelile amakhehla abekhona izolo ukuthi aze abe khona nanamuhla. Yiwona ebesebezowaphendula amabutho manje, abhekane nalawa asebahlamukile. Lomcabango wakhe uMolapo wawukhuluma kumnewabo. Bobabili banikinelana amakhanda nje ngoba bebonisana ukuthi noma abengaba khona amakhehla lawo, bawahlomise, yinto abengasoze akwazi ukuyenza nje ukumelana namabutho. Sathi nxa siqhubeka isikhathi bengabuyi abaye eNamahali babona ukuthi abatshele abafazi babo abafika babashada kulendawo ukuba bahlale belindele ukubalekela emaweni ezansi uma kubonakala ukuthi izinto zimbi. Utshwala lobo babangasabuphuzi ngoba izinhliziyo zabo zingasekho kubona mpelampela.
Besaqhubeka nokubonisana ukuthi manje bazokwenzenjani njengoba sekubakhanyela ukuthi kukhona okungalungile, emnyango kwakhuleka induna ebebeyithumile. Babuye banikinelana amakhanda ngoba kuyilowo nalowo ethi ngenhliziyo kayizi nambiko namanje. Kunini kusile bede beyithuma kanye nezinye ukuba ziyobheka emizileni evela eNamahali kodwa zibuye nokuthi kaziboni lutho ngoba kungekho lutho ngempela? Ngu Moloi owayitshela ukuba ingene ngoba esenengqondo yokuthi mayingasho lutho ngoba useyazi ukuthi izobika ukungaboni lutho kwayo. Akabanga esakhuluma nokho lokho ngoba wazibonela nje ebusweni ngempela ngempela kukhona okungalunge. Ukubona nje lokho noMolapo uyakubona ebusweni benduna. Seyibuye yabakhulekela futhi kayilindelanga nokuba ibone ukuthi inkosi yayo izothanda ukukhuluma kuqala yini. Yabatshela ngokukhulu ukushesha ukuthi nangu umfana phandle ebika ukuthi uMantatisi useziqoqe zonke izinkomo zesizwe; amanye amabutho akhe abemsukela umfana.
“eza ngapha?” kubuza uMoloi, ekhulumela phezulu ngoba esethuke waphela. Wayesemi ngezinyawo, engazi nokuthi usukume nini.
“Eza ngapha, Molefe.”
“Isiphukuphuku sokuqala nesogcina ,” kukhuluma uMolapo, naye esukuma ngokushesha.
Ngenxa yokuthuka induna yayibabheke emehlweni ingawathambisile amehlo ayo. Yilo nje ulimi lwayo olwase lwajwayela ukuhlonipha uma ikhuluma noMoloi noMolapo olwalusakhombisa ukuthi nanxa kwasekukubi kangako yayisabona ukuthi ikhuluma nawobani.
“ Engabe sedukise umkhondo, sabaleka sabheka le lesiphukuphuku,” kusho uMoloi, amadolo eshayana nje.
“Noma kanjani bebezogcina bewutholile umuzi wakho, Molefe, abaseNamahali,” kukhuluma induna ngokushesha. “Besizozumeka ngaleyondlela, sife kabuhlungu.” 
Kwaba sengathi amazwi enduna amkhumbuza okukhulu uMoloi. Waya egijima emnyango engasamtshelanga noMolapo ukuthi ugijima nje wenzani manje, noma mhlawumbe uyaphi. Wayesebona ngaphandle kokungabaza ukuthi sekuwukufa kodwa lokhu. Ukuthi usecela empunzini wezwakala ngoba, eselayeza ezinduneni phandle nasezincekwini ukuba zitshele bonke abesifazane ukuba babalekele emaweni.
UMolapo wayengasala emile eyibona inkosi igijimela emnyango esephenduke isiphukuphuku yini? Lamtshela naye igazi lakhe ukuthi makalindele, ukufa sekufikile.

ISAHLUKO 8
UMantatisi wayekhona phakathi kwamabutho ayesemzini ka Moloi. Wayesejuluke esemanzi, eqalaqalaza njengamabutho akhe ngoba efuna ukubona ukuthi njengoba sebefikakukhala ibhungane manje bashonephi abasemzini wenkosi. Ngabe icebo lakhe lokubulala lizokwehluleka? Wathi ukunikina ikhanda lakhe lapho esezibuzile lombuzo. Kwamkhanyela kahle nje namanje ukuthi uma like lahluleka liyobe limshonele. Watshela amabutho akhe ukuthi ababheke kuzo zonke izindonga zendawo ezazigunjwe amanzi eceleni kwemizi, abuye abheke ezihlahleni zameva ezazimile lapho. Naye wayesebheka phansi kwalezo zihlahla, nakulezozindonga ayebona ukuthi kufanele ukubhekisisa kuzona. Wayesayiphethe imikhonto yakhe angaciba ngayo uma sekukubi.
“Maye babo!”Kukhala elinye ikhehla ayesethe walivusa uMantatisi ekanye nezinye izinsizwa zakhe eziyisihlanu. ”Thethelelani inja yenu!” lalikhala ngalendlela nje ikhehla labantu ngoba libona indlovukazi ide ilisikaza ngomkhonto sengathi seyizoligwaza. Lalilele ngesisu ngoba likade lithi licashele bona. Lakubona emva kwendaba ukuthi lenze isiphosiso ngokuphakamisa ikhanda lithi liyabalunguza. Njengoba bethuke bejeqeza ngemumva nje sebedlulile kulona mhlawumbe bebengeke balibone. Amehlo alo ancengayo ayeselokhu ekwawendlovukazi.
uMantatisi ubuyela kulona nje ngoba inhliziyo yakhe imtshela ukuthi uMoloi noma uMolapo lona obalunguzayo. Uma efika kulona ebona ukuthi akusiyena omunye wabo wacasuka kakhulu. Ulisikaza ngomkhonto nje kuthi akaligwaze ngempela, inhliziyo ibuye yale. “Sukuma, lenja,” kusho yena, ethi ukulisikaza ngawo futhi esethi ke manje useqonde ukulihambisa ngempela aliyise kwagoqanyawo.
Lakhamisa ikhehla labantu seliwahlahle angaka amehlo ngaphandle. yabona nje nayo indlovukazi ukuthi lizikhuze sekuthi alikhale “maye babo” walo. Lase liqhaqhazela nje, seliphelelwe amandla. Nokho laliyizwile indlovukazi ithi alisukume lime. Uma lilibala ingase ilibulale ngempela kanti beyikade izolixolela. Lazabalaza ngamandla alo okugcina lasukuma lema phambi kwayo. Lalithobise ikhanda ngoba lihlonipha. Kwala selizwa sengathi umsubelo walo uyaqhaqheka okhalweni lathula nje lema ngoba lesaba ukuthi nyaka kodwa lokhu. Ngenhlanhla yalo kwakumele kuwuvalo lwalo nje lolo olwalubanga ukuba lizwe engathi usuyaqhaqheka. Lakhumbula into enkulu: selokhu ilisukumisile indlovukazi belingakayikhulekeli. “mama,” kukhuleka lona, liphakamisa isandla salo esiqhaqhazelayo. Akusilutho lase lethuke kangako, ingqondo yalo yayisasebenza kahle kakhulu ngoba lakhumbula nokuthi kuzomele futhi licele intethelelo. “Thethelela inja yakho, mama,” kucela lona.
Wonke amabutho efike nawo emzini ka Moloi uMantatisi ayeselapha eceleni kwakhe ngoba ezwa ukukhala kwalo ikhehla, nanxa engalizwanga wonke ukuthi likhala lithini. Ayelibuka lintenga, lenza nokunye osekuphawuliwe. Ayengaqondi ke wona ukuthi lenziwa ukuguga yini noma lenziwa yini futhi enye.
“uphi uMoloi?” kubuza indlovukazi, emva kokuba ikade ibheka enhla nasezansi ngamehlo. Kwakukhona ubuqili eyayibesaba kulona. Mhlawumbe lishiywe lapha nje khona lizokhunga yona ukuze bayithole kalula. Waphinda futhi uMantatisi wacabanga ngamazwi akhe amayelana nalowo oyosinda komunye phakathi kwakhe noMoloi. Wazimisa isibindi ngokuthi sekungamane kwenzeke okwenzekayo. Uma efa uzofa ezifuna lezizinja, hhayi ezibalekela.
Ukuba futhi lalihlakaniphile lelikhehla kuzobonakala nje ngoba lasheshe labona ukuthi uma libayalela bangase balithethelele. Okwalesosikhashana bekhuluma nalo labona kungcono kona ukuba kufe uMoloi lona lisinde. Laphakamisa isandla likhomba ngalapho bethe belishiya liwile ngoba likhubekile babezimisele ukuyocasha ngakhona. “Bathe bayocasha laphaya emaweni, mama,” kusho lona, amehlo alo ebheke lapho likhombe khona.
“uMolapo yena ubekhona,?” kubuza indlovukazi.
“Ubekhona, mama,” kuphendula ikhehla selibuye labheka phansi futhi okwentombi ekhophozelela isoka layo. “naye ubaleke kanye nabo, nomuzi wakhe, kanye nezinduna.”
‘amabutho akhe nawo aphenduke amagwala abaleka?” kubuza indlovukazi, iselokhu ibheke kulona.
“bakanye nezinduna zabo, mama.” Kuphendula ikhehla. “amabutho wona ahambe wonke ayohlasela isizwe sakho.”
“ngoba kuthiwa ngenzeni?” kubuza indlovukazi.
“kangazi, mama.” Kuphendula lona. Labuye lakhumbula ukuthi bangase balibulale uma indlovukazi ilibambe likhuluma amanga. Lingasho kanjani ukuthi uMoloi alazi limhlaselelani uMantatisi? “Nayo inja yakho inamehlo, nezindlebe kanye nomqondo, mama,” selithi manje likhuluma iqiniso.
“Kuhle uma inamehlo ngoba iyabona ukuthi asizona izilima mhlawumbe bewuzocabanga ukuthi siyizona ukube bewuyimpumputhe,” kusho indlovukazi. “izindlebe zakho zizokusiza ngoba uzozwa ngazo noma ngithi sizokubulala uma ngike ngasola ukuthu kukhona ubuqilana onabo. Cabangake ngaleyongqondo onayo ubone ukuthi okungcono ikuphi: ukukhuluma amanga ufe noma ukukhuluma iqiniso uphile.”
“Ukukhuluma iqiniso ngiphile,mama.” Kusho ikhehla, amehlo alo esephunga ecwebe izinyembezi ngoba sezihlengeza kuwona. “ngicela ungitshele emva kokuba sengikhulumile, bengithi ngizokutshela ukuthi nami ngiyinja nje  ngiyakwazi ukubona ukuthi bakubangisa ebukhosini bakho. Yiqiniso leli engilikhulumayo, mama.”
Naye uMantatisi wayengenakucashelwa ukuthi likhuluma lona. Ingqondo yakhe yathi ukubuyela kulokhu abasanda kukwenza abafana ababafice belusa izinkomo zesizwe sakwaMoloi edlelweni. Nabo bababuzile ngamabutho. Bakhulume njengalo ikhehla abanye bathe ahambe wonke aye Namahali. Ukuba nje bebelalelile, bazikhomba zonke izinkomo zesizwe sakwaMoloi, bebengeke bababulale bonke kusinde babe babili nje ngoba nabo basuke baba namajubane amakhulu kakhulu kunabanye. Ingqondo yakhe manje yabuyela kulo lelikhehla naye ayelibona ukuthi lihlengezela izinyembezi. Akumthintanga enhlizweni nokho lokho. Wabona ukuthi ngeke kulunge ukuthi alikhombise ukuthi uyalikholwa. Umcabango wokuthi kungase kube ubuqili lobu elibenzayo wawude umfikela engqondweni. Wabiza izinduna zamabutho waqhelekela nazo lapho engakhuluma nazo lingabezwa. Wazitshela ngemicabango yakhe emayelana nokuthi ngase kube ubuqili lobu elibaholela kubona. Zathi uma zithi, alibulawe kungayiwa emaweni lawo elibayalela wona, wala yena. Njengoba esethe wazitshela yena ngemicabango yakhe wayebona ukuthi kumele ukuba zibone ukuthi ngasekuba likhuluma iqiniso. Uma belibulala manje kanti belikhuluma lona, bazokuba beziphuthisela okuningi ebekuyikhathi lizobatshela khona. Wagcizelela ekuthini abaliyeke okwamanje, bawabheke amawa lawo. Indaba isekutheni bazowabheka kanjani. Yilokho nje azibizele khona. Zathi uma zikhuluma manje zakhuluma ngoba sezakha kanye naye icebo lokuwabheka. Baneliswa bonke ileli esebelakhile. Babuyela emabuthweni ayelokhu emi nekhehla. Ngaphambi kokuba balishiye nezinsizwa ezintathu ezizolibheka balithembisa umkhonto uma kuwukuthi liyabakhohlisa. sebehlela emawena lawo izinduna zilibuyisela emabuthweni awo icebo abazobheka ngalo uMoloi noMolapo kuze angathuki ubuqili uMantatisi abusole ekhehleni.
‘Uma bekhona kuleliwa akungaphunyuki noyedwa,” kusho uMantatisi enduneni eyayihamba eceleni kwakhe.
“Molefe,’ kusho induna ngoba ivuma.
Bese beyiphakamisa manje imikhonto yabo, behamba belinganisane bebuye belandelana ngoba kuyilowo nalowo elindele ukuciba uma kwenzeka zivela izitha zabo. Kwaba sengathi beze lapha bekwazi kahle ukuthi lamawa anemihume ngoba sebeyibona abamangalanga, mhlawumbe bese besaba ukusondela kuwona. Kulelowa lokuqala akhulume ngalo uMantatisi bafice indoda iqosheme phakathi kweminye yemihume ngoba ithi icashisele bona. Bayiciba ngomkhonto. Yafisa okwegwala ngoba imemeza izikhalela. Bathi bebheka umhume wesibili babona umnyango wawo unamatshe sengathi kukhona obewabeka ngokushesha, elinye phezu kwelinye. Babaneqiniso nje ukuthi noma kanjani bakhona abebephakathi. Wathi uma ethi aziwasuse izinsizwa zakhe zingene uMantatisi zayenza intando yakhe ngokukhulu ukushesha. Zazingamaqhawe ngempela. Zisheshe zingene nje azicabangi nakancane ukuthi kungase kufe zona ngoba laba abaphakathi bazicibe. Okwakumqoka kuzo ukuthi seyikhulumile indlovukazi, kumele ukuba yenziwe intando yayo. Kwezwakala ngesililo ukuthi kukhona ababatholile ngaphakathi. Zaphuma nabo sezibabambile. Kwakungabuye kube obani sekungesibona abafowabo bomyeni wakhe nezinduna zabo? Esikhundleni sokuba ajabule ngoba liphumelele icebo lakhe wacasuka. Yizo lezizinja ezizame ukumbulala. Wathi ezinsizweni zakhe azibabulale bonke ngoba akafuni nokubabona kodwa lokhu. Zawufeza kahle nalowomsebenzi. Zazihudula izidumbu zazibuyisela emhumeni ababathole kuwona. Babheka eminye imihume manje. Bathola abesifazane kanye nezingane kweminye, kweminye bathola amakhehla kanye nalabo ababecashe nabo, kweminye futhi akaze bathola lutho. Bonke laba ababathola bababulala. Wasuka lapho emaweni uMantatisi esebuyela emabuthweni akhe awashiye elusa izinkomo. Endleleni wathuma enye induna ukuba iyobiza izinsizwa lezo ezisale zibheka ikhehla. Wathi kuwona abangalibulali, awalibekele amabutho kaMoloi esebuya eNamahali lokuthi liwazekele kahle indaba yokufika kwabo endaweni yalo ezokwenza asekwenzile. Mhlawumbe ngaleyondlela azobona ukuthi ayiziphukuphuku, agcine ngci ukumkhathaza. Izinkomo lezi baziqhuba zonke babuyela nazo eNamahali.
Ebebehambe noMantatisi bafike bezwa eNamahali izinto nalapha zihambe ngendlela indlovukazi ebifisa zihambe ngayo. Amahubo aseMohorake akhohliwe uma beshaya sengathi bayazinikela. Athi nxa ebona uMantatisi engabuyi aqala ukusola ukuthi uBochabela uyabakhohlisa. Kwathi uma kuqhubeka lokukusola kwawo baqala ukubona ukuthi bukhona ubuqili abenzele bona. Okunokuba azunywe iwona uBochabeli wabona ukuthi makube nguyena owazumayo. Pho, nazo izinduna zikaMoloi zingesizona iziphukuphuku kazizumekanga kalula. Impi yatholana phezulu seyicibana. Kwafumaniseka nokho ukuthi eyaseMohokare ayinawo amandla. Yahlehla, yahlehla, yahlehla, isigcino yacela empunzini.


						
ISAHLUKO 9
                                                               I
 Kwakungonyaka ka -1817, ushaka esebusa  isizwe samaZulu ngaphansi kuka Dingiswayo. kwaZulu kwafika izithunywa zivela kwelakwaMthethwa zizomtshela ukuthi uMbiya usebangwa nezibi. Nxa iwuzwa lombiko inkosi yamaZulu ingqondo yayo yathi ukubuyela emumva, eminyakeni eminingi edlule. Yakhumbula ukuthi nxa ifika esizweni sabakwaMthethwa yafikela emzini wakhe uMbiya, esifundeni esasibuswa nguNgomane. Wayikhumbula kahle uShaka impatho enhle kaMbiya, iyinhle kangangokuba wabuthwa esemthatha njengoyise uqobo. Nakhu ke manje sekuthiwa umuntu amthanda kangaka usebangwa nezibi. Wabona ukuthi uma elibala funa afike eseshonile. Into eyenza kuqala esezihambisile izithunywa zaselakwaMthethwa ukuthuma inceku yakhe ukuba imbizele induna yakhe, uMdlaka.
“Ndabezitha,” kukhuleka inceku phandle. Yangena igaqa ngamadolo yafika yambika uMdlaka ukuthi usefikile.
“mngeniseni,” kusho uShaka, ebonakala nje nasencekwini yakhe ukuthi ukhathazekile.
“wena wendlovu,” kukhuleka inceku, iphume igaqa ngoba iyokwenza umsebenzi wenkosi.
“hlala phansi, Mdlaka,” kusho uShaka.
“baba,” kubonga uMdlaka, eyeka ukuguqa ngaphambi kwenkosi, ehlala phansi njengoba seyimvumele.
“ngizwa kuthiwa uMbiya uyafa le kwelakwaMthethwa,” kukhuluma uShaka, ethi ukunikina  ikhanda lakhe.
“kuyangidabukisa lokho engikutshela kona inkosi,” kusho uMdlaka ethi ukunikina elakhe ikhanda naye ngoba imdabukisa ngempela lendaba.
“Ngikibizela ukukutshela ukuthi noma kanjani kuzomele ukuba ngiphuthume khona.”
“Ngiyezwa,Ndaba.”
“Ngibizele uNzobo.”
“Baba,” kukhuleka uMdlaka, esukuma ephuma ekhokhoba.
Esesele yedwa uShaka amehlo ache ehlengezela izinyembezi. Zathi zingaqala ukugijima izihlathini wathi ukunikina ikhanda lakhe futhi. Wazesula ngesandla okwengane, manje esezimisele ukuzibamba angakhali. Akukhumbula manje ukuthi zifika nje lezizithunywa ezibika ukugula kukaMbiya noDingiswayo useke wathumela isithunywa kuyena ngoba ezothanda ukumbona emzini wakhe, oYengweni. Wabona-ke uShaka ukuthi akasezukuhambela uMbiya kuphela , uzosale esefeza nentando kaDingiswayo.
“Ndabezitha,” kukhuleka induna phandle, ingena.
“Uphi uNzolo?” kubuza ingonyama, seyibuye yayikhulekela futhi induna yayo ngaphambi kokuba iguqe lapha ngaphambi kwayo.
“Ngisheshe ngamthola, baba, ngeza naye. Ulapha ngaphandle ngoba ngithe mangizombika enkosini kuqala.”
“Mtshele angene.”
“Ndabezitha,” kukhuleka uMdlaka, ephuma futhi.
uNzobo wakhuleka, wangena ekhokhoba ngoba ehlonipha inkosi. Yathi ingamkhombisa lapho bekuhlezi khona  uMdlaka, ithi makahlale khona, wakhuleka futhi ngoba ebonga. Wahlala kahle eyibheka ngokuhlonipha ngoba elalele lokho azothanda ukukukhuluma kuyena.
“Ngifuna ukuhamba nawe kanye nezinduna zakho siye kwelakwaMthethwa. Ibutho engithanda sihambe nalo uFasimba.”
“Ngiyezwa, baba.”
“sewuyahamba manje. ungabe usachitha sikhathi sokwenza okunye. tshela bonke esizohamba nabo ukuba basheshe balungele ukuhamba. Bese uzwile nje ukuthi uMbuyi uyagula?”
“Bengingakezwa, Ndabezitha.”
“Ugula kakhulu.”
“Ngiyezwa, Ndaba.”
“Hamba-ke uyokwenza njengoba ngikutshelile.”
“Wena wendlovu,” kukhuleka uNzobo, ephuma ekhokhoba.
								ii
Ukuthi uDingiswayo ibehlanganise uShaka, noNgomane, kanye nezinye  izinduna le kwelakwaMthethwa ngoba kuzolungiselwa ukuba ahlaselwe kwasheshe kwafika ezindlebeni zikaMthwethwa. Wabona nje naye umfo kaNgwane ukuthi kwaze kwamqonda okukhulu. Wayesezwile futhi ukuthi uShaka useze waye oYengweni nje ngoba ekade ezobona uMbiya kwelakwaMthethwa. Sebemkhetha phakathi kwamakhosi amaningi kangaka bamuzwe enukana nje nempela. Yazibuza lombuzo qede into kaNgwane yanikina ikhanda. Umgogodla wayo wawugobe phakathi kwamahlombe sengathi yacishe yaba isifumbu wabonakala sengathi usugobe ngokunye njengoba esemila lapha egcekeni layo ecabanga. Yayimbethe ibhayi layo elihle eyayivame ukulimbatha, lenziwe ngesikhumba senkonyane enkone. Wayemfishane uMatiwane, ebonakala esesabeka ngokunye njengoba esekhathazekile nje. okunguyena ayemsaba kakhulu nguShaka.
“mseleni,” kusho uMatiwane, ngilinye ilanga, ekhuluma nenduna yakhe, “kuzomele ukuba uke ungiyele enkosini yamaHlubi. Uyitshele ukuthi bengingathanda ukuyivakashela ngalesosikhathi yona ebona ukuthi ngingafika ngaso.”
“Ngiyezwa Masumpa,” kuvuma uMseleni.
“Mtshele okaBhungane ukuthi izinto zithanda ukungimela kabi lapha. Kungenxa yaleso sizathu ngifisa ukumvakashela.”
“Masumpa.”
“Konje ngake ngakutshela ukuthi uDingiswayo wahlanganisa uShaka noNgomane, kanye nezinye izinduna zakhe engingazazi le kwelakwaMthwethwa, kukhulunywa indaba yokuba sihlaselwe lapha?’
“Yayingakangitsheli lokho inkosi.”
“Ngiyakutshela-ke manje. Ngifuna ukuyokhuluma ngakho lokho kuMthimkhulu. Sewuyolalelisisa usuku eyolisho inkosi yamaHlubi ngoba ithi yilona engingafika ngalo emzini wayo.”
“baba,”
“hamba-ke.”
“Ngwane ,” kukhuleka uMseleni. Waphuma wahamba ngoba eseya ezweni lamaHlubi.
uMthimkhulu wamphatha kahle kakhulu uMseleni. Wamphindelisela kwelakubo lamaNgwane nomyalezo wokuthi uMatiwane angeza bazobonana emva kwezinsuku ezintathu uMseleni efikile kuyena (uMatiwane).
Zedlula izinsuku lwafika lolo ayelunqumile uMthimkhulu. Wafika uMatiwane emzini wayo inkosi yamaHlubi. “Ingidabukisile indaba eseyingixoxele yona inkosi,” kusho umfo weHlubi, lapho uMatiwane esemxoxele ngomhlangano lowo owawusoYengweni.
“Ngize lapha ngoba ngiqonde ukucela into encane enkosini,” kusho uMatiwane. “inkulu kakhulu nokho kumina ngoba yiyo ebanga ukuba ngikhathazeke ngalendlela nayo inkosi engibona ngikhathazeke ngayo.”
“kanti-ke ungakhuluma nje, wena kaNgwane  ngoba akukho engizokwazi ukukukwenzela khona engingala nakho,” kusho uMthimkhulu. ”Ngiyayibonga inkosi,” kubonga uMatiwane. “sengizwe kakhulu ngezimpi zikaShaka. Uma kwenzekile wasihlula isitha uyaziphanga izinkomo zaso. Mina kangiqondile neze ukuba kungehlele lokhu. Ngize lana ngoba ngizocela ukuba ungigcinele zona. Engizoziletha, uma ungivumela, ngezami kanye nezabantu bami
“mina impela kangiyiboni into engakhathaza inkosi kulokhu,” kukhuluma uMthimkhulu. “kuzomele uzilethe zonke izinkomo zayo bengakayihlaseli. Sekuyothi lapho seyibona ukuthi seyingazilanda ibuye futhi izozilanda.”
“Ukwanda kwaliwa umthakathi yedwa,” kubonga uMatiwane.
“Ukuthi ngempela inkosi iyangibonga ngiyobona ngesikhathi esizayo lapho nami ngifika ngizocela usizo kuyona,” kusho uMthimkhulu. “Yilapho ngiyobona khona ukuthi ngokuyisiza ngangizisiza.”
“Bhungane!Ngempela baqinisile uma bethi ikhotha eyikhothayo.”

									III
Izinkomo zikaMatiwane zase zihamba zaya kwelamaHlubi. Usuku lokuba ahlaselwe nguDingiswayo lwafika. Amabutho akhe uNgwane atholana phezulu nakaDingiswayo. Lathi nokho lapho liya lithambana ilanga wazibonela nje naye uMatiwane ukuthi awakhe azokwehlulwa ngoba aqala ukuhlehla ehlehlile. Kalumkhathazanga nokho uvalo ngoba eyazi impunga lena enguDingiswayo ayiyibulali inkosi eseyiyehlulile. Wathi engawabona ebaleka awakhe wazinikela kwabakwaMthethwa.
uDingiswayo wayesehlezi ngaphansi kwesihlahla noMatiwane. Into kaJobe lena yayichazela uNgwane ukuthi inkosi eqonde ukukhonza kuyona kumele ukuba ikhonze kanjani. Wahamba-ke namabutho akhe okaJobe esephindele ezweni lakhe engazange ayicabange nje indaba yokuba amudle izinkomo uMatiwane.
uMatiwane wahlala izinsuku ezine engathumeli kwelamaHlubi ngoba efuna ukuba neqiniso lokuthi mhlawumbe akukho buqili yini uDingiswayo abenze noShaka. Lwathi uma lusa usuku lwesihlanu, eselokhu ahamba uDingiswayo, isibindi sakhe sathi gidi. Wabona manje ukuthi usengathumela kwelamaHlubi ngoba uselandisa uMthimkhulu ukuthi izinto ziqhubeka kanjani ezweni lakhe, agcine-ke ngokubonga, abesecela ukuba ambuyisele izinkomo zakhe.
Into kaBhungane yayisemile phezu kwelinye iwa, isabusa ngokukhombisa ezinye izinduna zayo izinkomo eyayithi iziphiwe nguMatiwane kanye nesizwe sakhe. Zazidla nje laphaya ngaphambi kwabo phansi kwewa abemi phezu kwalo, zigcwele isigodi zisisusa ezansi ziye zifike enhla naso. Wazitshela izinduna zakhe ukuthi akusizona lezi kuphela izinkomo abamuphe zona, zikhona  ezinye kwezinye izigodi. Nakho-ke esathi ubusa  ngalendlela sekufike enye yezinduna zakhe izomtshela ngokufika kukaMseleni namabutho kaMatiwane.
“Ingathini kodwa inkosi yenu ukungipha izinkomo bese ibuye izilanda ngalendlela?” kubuza into yeHlubi kuMseleni. Kwase kufike lesosikhathi eyathanda ukukhuluma naye ngaso. Yaqhubeka nokuthi: “Hambani niyoyitshela ukuthi kangiyisona ingane ekuthini isingagangela kumina. Nazo izingane ezinalomkhuba wokupha zibuye ziphuce ezibaphile zibonakala ngenhlokosela. Isingiphe kwaba ingiphile zona. Kangiyiboni into esingaba sisayenza izinkomo sezingezami.”
Nanxa yayisicothuke isisila inkosi yamaNgwane ngoba amaHlubi eyintshontshela izinkomo zayo yaqala ukubona manje ukuthi benza ukuhlakanipha labobantu bayo abangaphumelelanga ukuzishonisa kwelamaHlubi ezabo izinkomo. Ngenxa yabo manje ngeke isalamba ngendlela ebeyizolamba ngayo ukuba nje izwe lay obese lingasenalutho. Umhlambi wakhe omusha esezowuphemba ngezinkomo azozinikwa yilababantu bakhe.
“Mseleni,” kusho uMatiwane ngelinye ilanga, “kuzomele ukuba noma kanjani ungitholele izinwele zikaMthimkhulu. Ngifuna ukuzinika inyanga yami ngibone ukuthi ingeze yiniyakwazi ukuzi sebenzisa ukuze abuyise izinkomo zami azintshontshayo.”
“Ngiyezwa, Ngwane,” kuvuma uMseleni. Wathembeka ngempela enkosini yakhe ngoba wazama ukuzi thola izinwele lezo waze waphumemelela. Weza nazo kuMatiwane wafika wamnika zona.
Yathi nxa yedlula iminyaka umfo kaBhungane engavelelwa yilutho kwaqala ukumkhanyela naye uMatiwane ukuthi imithi yenyanga yakhe kayisebenzanga lutho. Namanje zazingakabuyi izinkomo zakhe kwelamaHlubi. Ishwa lalimqondile nje umfo kaNgwane. ulibele ukuzama ukuthakatha uMthimkhulu nje akazi ukuthi usezokwehlelwa ngokunye okukhulu.   
									IV
UZwide wayeyinkosi yamaNdwandwe.Wayemude, njengeningi lamakhosi ayebusa ngalesosikhathi, enomkhaba.wayenamehlo amakhulu, asabeka                                                                                                              kwamanye amakhosi nakubantu bakhe.
uBhekimpi yena wayeyinduna enkulu kaZwide. Yena-ke wayeyilamba lidlile, emude elaphaya phezulu njengenkosi yakhe, ihwanqa uqobo lwalo. Wayemdala kunoZwide, eyiqhawe eselikade lalizilwa izimpi zamaNdwandwe, linqoba. izwi lakhe lalindonda, lingaka nje bo.
“tshela onceku isilethile utshwala, Bhekimpi, ephuma ekhokhoba.
uZwide wasala yedwa ecabanga ngobukhulu besizwe sakhe. Ingqondo yakhe yaqala lapho iqala khona indawo yakhe yaye yema lapho iphela khona. Ngenxa yokuba ewedelela amanye amakhosi wathi uma ecabanga ngabantu bakhe wabona ukuthi kayikho enye inkosi enabantu abanemizi emikhulu njengalena yabantu bakhe.
“Mkhathwa, wena waseGudunkomo,” kukhuleka uBhekimpi, engena. Wathi engahlala lapho ebehlezi khona kuqala wakhuleka futhi wathi: “Nxumalo omuhle.”
Wathula nje “uNxumalo omuhle” eyibuka induna yakhe.Yayisithe yamphazamisa esacabanga ngobukhulu bakhe. Waphendula amehlo wabheka emnyango lapho esezwa sekukhona omunye okhulekayo. Wabona ukuthi yinceku: ingena nje, ihamba ngokuhlonipha, iphethe ukhamba.
“baba,’ kukhuleka inceku futhi. Utshwala yabubeka lapho ayesekhombe khona uZwide. Yakufeza konke eyayimele ukuba ikufeze inkosi ingakaphuzi.
Yakhuleka yaphuma ikhokhoba.
“njengoba sengikade ngangisho, Bhekimpi, ngibona kuyiqiniso nje ukuthi uDingiswayo lona akahlakaniphile neze,” kusho uZwide, ethi ukunikina ikhanda eswacile. “Ngumngquphane wokuqala nowokugcina, isicwe sobala uqobo lwaso.”
“Kuyiqiniso ekushoyo inkosi.”
“Usuku le ezeni lakhe uhamba ibanga elide kangaka namabutho akhe ushona kwaNgwana ebe angayazi into ayihambayo.”
“Kufanele,” kuvuma uZwide, ethi ukuhleka kancane sengathi ukhuluma nje uyancikola. “izinto ezenziwa ngabantu abanezingqondo ezingasebenzi zingabuye zibe njani uma zingasezukamangalisa?”
“Zimangalisa zonke,Mkhatshwa.”
“Iqinisile inkosi.”
“Uma ngizwa kuthiwa uDingiswayo wafika walwa naye uMatiwane. Wathi angayehlula inkosi yamaNgwane wagcina ngokukhuluma nje nayo ethi efuna ukuba ikhonze kuyena.lutho ngisho ukuba afune neyodwa nje inkomo lena angathi mayikhonze ngayo.”
“Wenzenjalo,baba?”
“Nje. Ukuba wayefune nje eyodwa wayeyobona ukuthi lokhu ukunguMatiwane kuhlakaniphe kakhulu kunaye kwase kuziqhube zonke kwayozifihla kuMthimkhulu.”
“kuyamangalisa lokhu ekukhulumayo inkosi.”
“Kanti-ke, Bhekimpi, usezomangala kakhulu kunalokhu uma sewuyizwile indaba. Nacho-ke selithi lingahamba ikhehla elinguDingiswayo selithindela oYengweni uMatiwane usethumela kwelamaHlubi ukuba uMthimkhulu ambuyisele izinkomo zakhe lezo ayethi akamfihlele zona. IHlubi seliyala liyaphetha ukuzibuyisa ngoba selithi ngezalo.”
Yakhuphulela isandla sayo emlonyeni induna seyibheka phansi ngoba ihleka ngokuhlonipha. Emuva kwesikhashana yabuya yazibamba.
Ukuze induna yakhe ihleke kahle ize yeneliseke wasondela okhambeni wazibambela esephuza engasizwa yiyo. Waqeda walubeka kahle futhi phansi. Wesula kahle umlomo wakhe wanxapha esenikina ikhanda. Wayilalela ikhuleka ngoba ibonga . “noma umuntu engaba isilima knagakanani iba khona ingqonjwana yokuzicabangela,” kuqhubeka uNdwandwe, uBhekimpi esephuzile. “Esikhundleni sokuba aziqhube zonke izinkomo zakhe ayozifihla kuMthimkhulu kuba sengathi ezinye waziyeka nje ezweni lakhe, kodwa-ke lapho engeke azibone khona uDingiswayo. Kwathi-ke nalapho uMthimkhulu ala nazo izinkomana zakhe akaze alamba uMatiwane.”
“waba nayo impela ingqonjwana yokuzicabangela njengoba isho inkoso,” kusho uBhekimpi, emamatheka.
“Ngizwa kuthiwa nazo lezi anazo. Njengamanje, uMatiwane, ziseziningi kakhulu impela.”
“ngiyezwa, Mkhatshwa.”
“ngisafuna ukubona ukuthi mina –ke uzongiqhamukela ngabuphi ubuqili njengoba name ngizifuna nje lezizinkomo zakhe.”
“ifanele ukuzifuna inkosi.”
“kufanele ukuba ngabe uyazi naye ukuthi iqili lidliwa ngamanye. Uliqinelile ikhehla ngokulikhohlisa athi uzokhonza kulona kanti lizothi lingahamba libuyele oYengweni asale ezenzela okwakhe njengaku lesiyasikhathi engakathembisi ukukhonza kulona. Nakho-ke, Bhekimpi. Ngimnikeza esandleni sakho manje Matiwane. Sekuyomele ukuba sibuye sibonane futhi ngoba sewuzongilandisa ukuthi uhambe kanjani ukuya ezweni lakhe. Ungakhohlwa ukuthi indaba yakho ngiyoyijabulela kakhulu uma uyilanda ungikhombisa izinkomo oziphange kuyena, nokudla ayofika amabutho asindwa yikhona.”
“Ngiyathembisa enkosini ukuthi ngizokwenza konke ekufunayo.”
“ungahamba-ke manje uyoqala ukulungisela uhambo lwakho.”
“Mkhatshwa.”
								V
UMatiwane wayecashe ngaphansi kwesihlahla nezinye izinduna zakhe ngoba bekade bebalekela amabutho kaZwide asebaphange konke ebebenakho, kuhlanganiswe nokudla imbala.
“kuke kwaba khona isikhathi esihle lapho yayithi inkosi uma ifuna ukulwa nenye ithumele kuyona ukuba amabutho ayo ahlangane nawaleyo efuna ukulwa nayo endaweni ethile,” kukhuluma uMatiwane, ebheka kuMseleni.
“Ngangithi ukuzuma lokhu ubugwala. Sekuyakhanya manje kimi ukuthi ngangingaboni kahle ngoba nangu noZwide ububona bubuhle. Name ngiyaguquka-ke manje. Uthini wena, Mseleni?’
“Ngiyayivumela name inkosi.”
“Uma ungivumela ngoba ungivumela ngempela kuhle lokho. Uyabona ukuthi kasisele nalutho. Kuzomele ukuba senzenjani? Uma sihlala nje sizokufa indlala. Uma futhi sithi siyahlasela ngoba sifuna ukudla sizokufa siphele: sizokulwa naleyonkosi esizokhetha ukulwa nayo silambile. Ukukhetha ukufa kanjani-ke wena, Mseleni?”
“Ngikhetha ukufa ngilwa, Ngwane.”
“Nami ngikhetha lokho. Nokho singeza samlokotha manje uZwide. Uzidle uzidlile manje izinkomo zethu. Zisekhona nokho ezinye ezahamba ngokungendlela esekumele manje ukuba izingqondo zethu zigxile kuzona. Usazikhumbula kodwa lezi esengokhuluma ngazo?”
“Ngisazikhumbula kahle, baba.”
“Sizobuyisa zona manje. uZwide usifikele emini simbona. Yingakho nje sisaphila namanje. okaBhungane unesizwe esikhulu; singeze samlokotha nje noma ngabe sisuthi. Singaba yini-ke kuyena silambile? Ngicabanga ngingayitholi impela enye indlela ngaphandle kwalena yokumfikela ebsuku. Makalubeke uhlangothi phansi ngoba ethi usazovuka kanti unamanbga, usezolala umlalela wafuthi. Ukuze sizithole izinkomo kanye nokudla kwabo makungasindi noyedwa laphaya. Uyangizwa?”
“Ngiyayizwa inkosi.”
“Uma siwufeza kahle wonke lomsebenzi osihlalele manje sizokwazi ukuthola emuva kwalokho.”
“ngiyabubona ubuhle becebo lenkosi.”
“Ngiyabonga uma ububona ngempela. Tshela amabutho ukuba ayibekezelele indlala okwanamhlanje. Siyahamba manje siya kwelamaHlubi kuze sifike kulona kusa. Awuke uwabheke ukuthi asekhona wonke yini.”
Wakhuleka uMseleni wahamba; wakhuluma nezinduna zamabutho, uzibuza ukuthi asebuye wonke yini. Zathi zingavuma zonke waphindelela enkosini ngoba eseyoyitshela. “Ngwane,” kukhuleka yena.“Sengiyenzile intando yenkosi. Izinduna kanye namabutho azo alijabulele kakhulu icebo lakho, Masumpa.
Ukuba bekuya ngawo ngabe sekuhanjwa manje.”
“Vele kuyahanjwa manje,” kusho uMatiwane, esukuma ngoba sekuhanjwa ngempela kuyiwa kwelamaHlubi.
Kwathi uma kusa impela kuthi juqu kwawakhanyela amaNgwane ukuthi awufeze kahle umsebenzi wawo owuphumele ezweni lawo izolo. Izidumbu zamaHlubi amadala namancane zazilele zilakanyene yonke indawo. Ihlaba ezinye zezinkomo ebezingezamaHlubi adla asutha. Wathi uma ezibuka ezinye zazo uMatiwane wanikina ikhanda: zaziyilezozinkomo ezantshontshwa nguMthimkhulu.
							VI
Ukuzimisela kukaMatiwane ukuba ake athi ukuhlaba ikhefu lapho emzini kamufi uMthimkhulu kwawanika ithuba elanele lawomaHlubi asinda ukuba abaleke aye afinyelele ezintabeni zoKhahlamba. Ngaphansi kwenye zayo kwakwakhe umfowabo kamfi, uMpangazitha. Wayekade eyiso likamnewabo lapha.
uMpangazitha wanele wayizwa nje indaba yokufa kukaMthimkhulu wabiza induna yakhe enkulu ngoba efuna ukuyitshela. “sewuke wezwa nje, ngengane, ngalokhu amaNgwane akwenze enkosini?” kubuza yena, emuva kokuba induna yakhe seyinkhulkele.
“Ngizwa nje manje njengoba ngiza kuwena sewungibizile, Hlubi.”
“Umcabango ogxilayo manje engqondweni yami yilo wokuthi uMatiwane ngeke esaneliswa yilomonakalo esewenze ezweni lethu.”
“impela, Bhungane.”
“Noma kanjani uza lapho manje.”
“Iqinisile inkosi.”
“Uyangazi ukuthi ngilapha. Uyazi futhi ukuthi akusilutho esewubhubhisile umuzi kaBhungane uma kusekhona mina nisenayo inkosi.”
“Iqinisile inkosi”
“Hlakanipha-ke singazumeki. Hamba uqoqe zonke izinduna zamabutho nezezigodi ngezigodi. Uzitshele kafushane ukuthi izwi mazilidlulisele kulabo ezibaphethe zithi ngithe siyathutha manje kulendawo yethu. uMatiwane usefikile. Noma kanjani uzosibulala nathi.”
“Ngizokwenza njengoba ingitshelile inkosi.”
“Ungalokothi ucabange ukuthi kukhona esizohamba nakho. Yonke impahla yethu sizoyishiya khona lapha. UMatiwane uvimbile ngapha ngezansi. uma futhi siphuma sithi. ”Yakhomba ngasenyekatho inkosi, “sizofumanisa ukuthi amaNtungwa kanye nawo amaNgwane lawa asasivimbile. Indlela engcono engiyibonayo ukuphuma sithi,” yakhomba phezulu inkosi ngoba ikhomba izintaba zoKhahlamba ezazimi ngemumva komuzi wayo. “sibalekela ukufa. Ngeke sikwazi ukukhuphuka nempahla yethu kulezizintaba ezimi zibheke phezulu ngalendlela.”
“Ngiyayizwa inkosi.”
“Makungabi ukungizwa kuphela, Ngengane. Ngifuna ukuba ukuqonde kahle konke engikushoyo ukuthi ngikusholani.”
“Bhungane.”
“Kulungile-ke. uma ukubona engikushoyo hamba uyokwenza njengoba ngikutshelile. Uzitshele izinduna ukuthi ngithe ngifuna ukuba zize nabo bonke ezibaphethe lapha. Sizosuka lapha kusasa, ilanga selisenhloko. Utshele amabutho akusize ukuze izwi lami lishehse lifike kuyo yonke imizi esindile kuMatiwane.”
“baba,”
“Hamba-ke.”
“Baba.”
ISAHLUKO 10
uMantatisi wayeselokhu ehlala lokho esihlalweni sobukhosi babaTlokoa. Indodana yakhe yayisekhona, okwamanje lingekho ithemba lokuthi unina angase ayidedele iphathe. Wayethi izwe  seliqalile ukuyaluyaluza ngenxa yezimpi zenkosi yamaZulu ayeyizwa ngendaba. Wayelazi ngegama layo ukuthi uShaka. wayengakhola neze-ke ukuthi uSekonyela engakwazi ukuphatha abantu ngendlela yena abengabathatha ngayo.
Njengoba ayengowesifazane nje abantu abaningi babengabheka ukuba abenozwelo. Phakathi kwamakhosi ayebusa ngalesisikhathi sakhe inhliziyo yakhe yayingafaniswa nekaShaka ngobulukhuni. Nakuyena uMntatisi impilo yomuntu yayifana nje neyentuthwane, abanye ababntu bayinyathela qede bangacabangi ukuthi ngasekube nayo ibuzwile ubuhlungu nabo ebebengabuzwa bepitshizwa indlovu. Basebebaningi kakhulu abantu bakhe nabezizwe ebasukela ethu ababulawe ngaphandle kwesizathu.
Mayelana nokulwa wayeselokhu agcina ngayo impi leyo ayilwa nabafowabo bendoda yakhe. Abantu bakhe babekulime ukudla kukuningi emasimini, nalapho bekubeka khona kugcwele, izinkomo zabo nazo zaziningi ngalendlela emangalisayo ngoba kwakungekho nkosi ethuka izoziphanga. Ayesathembana amakhosi ezizwe ngezizwe zabeSuthu; lawo athuke elwa ngoba exabene ayebuye axolelane, kwedlule obekuwaxabanisile.
Kwenzeka ngelinye ilanga ukuba abantu bakaMantatisi ababephethwe uPhofolo, induna yakhe, ngase ndaweni namuhla ebizwa nge Harrismith babone isizwe ababengasazi siphanga izinkomo zabo kanye nokudla ababesakuyeke emasimini ngoba beyikhathi bezovuna, saze sabuye sayophanga nalokho ababesazibekela khona emaxhibeni nakwezinye izindawo ababekubeka kuzona. Bazama ukulwa nalesisizwe esasiqhamuka empumalanga nalapho bakhe khona, ngale kwezintaba zokhahlamba, bafumanisa ukuthi sinamandla ngaphezu kwabo. Labo phakathi kwabo abebake bazibona izizwe ezazakhelene namaZulu baba neqiniso lokuthi esinye sazo lesi. Kwakungenakwenzeka ukuba bangamtsheli indaba engaka uMantatisi ukuze athumele impi izobasiza.
Inxa izwa ngalesisizwe esisha esifikayo endaweni yayo indlovukazi yabaTlokoa yathanda ukwazi ukuthi babone ngani ukuthi akusiso nje esinye isizwe sabeSuthu esizokwenza lelihlazo endaweni yayo. Sebeyichazele ngolimi lwaso abakwazanga nje bakwazi ukulizwa, nangokubhinca kwaso yaneliswa ukuthi esinye sezizwe zabaNguni nayo eyayazi ukuthi zakhe ngasempumalanga. Yena ke uMantatisi wayeseke wababulala nokubabulala abantu bazo ngoba babekade bebanjwe lapha endaweni yakhe. Ubabulala nje ngoba ekholwa ukuthi balapha nje endaweni yakhe ukuzothakatha isizwe sakhe. Wathi uma eqala ecabanga ngabo labantu abalapha endaweni yakhe waqala ukusola ukuthi bonke labantu esebabulawa babethunywe ukuzohlola ukuma kwezwe lakhe, nokuthi umcebo abanawo abantu bakhe ungakanani. Wabona ukuthi kuzokuba akawufezi kahle umsebenzi wakhe engakababulali bonke. “Bochabela,” kusho yena, emini ngalo lelilanga ezwa ngalo ngezihambi zakhe eziphange izinkomo kanye nokudla kwabantu bakhe, “sewuke wezwa nje ngalesimangaliso engisitshelwa uPhofolo?”
“usho lesi esenzeke endaweni yakhe, mama?”
“ngisho sona,”
“yebo mama sengike ngezwa.”
Wathi ukuthula uMantatisi ecabanga seyiphendulile induna yakhe. Wanikina ikhanda lakhe ebheke phansi, amehlo ewafiphazile. Wayethi ngenhliziyo ukuba umfazi lokhu ukuhlupheka. Ukube ubeyindoda ngabe lesisizwe esimhlasele bengeke size lapha. Wayengakungabazi nakancane ukuthi size lapha esizweni sakhe ngoba simdelela engumfazi. Mhlawumbe sasingakezw ukuthi ukuze umuntu ahlakaniphe akadingi ukuba indoda. Babuya abafowabo bomnyeni engqondweni yakhe.Ukuba nje kwakuya ngobulili ngabe ibona abahlala esihlalweni sobukhosi babaTlokoa balibusa leli alibusayo njemgamanje. Wabona ukuthi lezizinsizwa azikezwa ngo Moloi noMulapo. Uma sesake sezwa sibona ukuthi waphumelela ukubabulala ngoba beyizilima. Yikhathi sizoke sihlakaniphe-ke mamje naso, akusilutho inhlakanipho asezimisele ukuyifunda inkosi yaso siyoyithola emva kwendaba, abaningi baso bezokufa. Uma bubala ubulili ezweni laso sifike kwelinye-ke lapha.
uBochabela wathula ebheke phansi ngoba ebona ukuthi indlovukazi iyacabanga. Wayethi uma eyibona inyakaza awakhuphulele kuyona amehlo ngokuhlonipha ngoba esecabanga ukuthi ngasekube isifuna ukukhuluma naye. Wayebuye akhophozele uma ebona ukuthi mhlawumbe ibinyakaziswa imicabango eyicabangayo.
“uzokhumbula ukuthi laba baFokeng engisanda kubabulala ngibabulale ngoba ngizwa kuthiwa bathi inhliziyo yami ilukhuni,” kukhuluma indlovukazi, iwakhuphulela enduneni yayo amehlo ngoba yayikade ibheke phansi nje. 
“ngiyakukhumbula okhuluma ngakho, Thabang.”
“Ngiye ngibabulale abantu ngoba kunjengoba kunje.”
“Thabang.”
“Bathi bezwa nabanye bese bekhuluma njengalaba baFokeng engababulala esikhundleni sokuba bahlolisise, babone ukuthi engikwenzayo ngikwenza ngoba ngifanele yini noma cha.”
“Impela ,Khoali.”
“Okwamanje nampa abantu. Esikhundleni sokuthi beze kumina bazongitshela ukuthi beze ngani baphanga ukudla nezinkomo zabantu bami. Kuzomele ngenzenjani-ke? Ngibabuke ngoba ngithi benze kahle lokhu abakwenzile? Kuzomele ngibabuke nje? Bochabela, khona kuzothiwa nginhliziyo enhle? Khuluma ngikuzwe ukuthi uthini.”
“Benze isiphosiso esikhulu, mama,” kukhuluma uBochabela, ethi ukunikina ikhanda lakhe ngoba ebona ukuthi uMantatisi usethukuthele ngalendlela nje kufanele. “kumele ubenze lokho obina kufanele ukubenza khona.”
“uma sengikwenzile bese kuthiwa nginenhliziyo embi.”
“iziwula kuphela ezisho lokho, Thabang. Thina zinja zakho ezikuqonda kahle sike sibone ukuti ukwenza nje konke okwenzayo unesizathu. Benze lokho obona ufanele ukubenza khona, Molunusi.”
“Ngizobabulala bonke ngiqinisile,”
“Thabang”
OkungabaFokeng makuthi kuthatha kube kukhuluma ngami-ke  emumva kwalokho ngibe ngihlushwa ngabantu ngalendlela. Ngizokubulala ngakunye nakho ngize ngikuqede ngikuthi nya.”
“Thabang”
“Okwamanje, Bochabela ngifuna wonke amabutho ahlangane la emzini wami ntambama. Ngizothumela kuNala ukuba bayomtshela ukuthi ngithe makafike nemithi azowelapha ngayo.”
“Khoali”
“Hamba-ke. uqaphele ilimi lwakho; ungathi uyakhuluma kanti okukhulumayo sekufinyelela ezitheni esezisihlasele. Okunye ofanele ukukuqaphela isikhathi : ungasichithi neze ngokwenza kancane.”
“Thabang.” Kukhuleka uBochabela, ephuma ekhokhoba.
Lashona lelo amabutho akhe uMantatisi esegcwele yonke indawo ngasemzini wakhe. Zazibhince kahle izinsizwa zkhe, zihlome ngezikhali ziphelele. UNala  wafika naye ngaso isikhathi ayelindelwe ngaso. Uhlaka lwakhe lwalusekhona, ehamba  nalo njengoba efika nje. Amabutho achelwa ngezintelezi ezithile, ashunqiselwa, ancindiswa, enziwa neminye imigilimgwane eyenziwa yizinyanga. Inyama yezinkomo azibulale ngokuzisonta imiqala yayiphekwe ngemithi ethile laphaya. Yathi ingavuthwa ayidla nje kahle, engakhombisi nakancane ukuthi yimbi, ibaba imithi ithi nje ha. Kusempondozankomo ngakusasa wawaphalazisa wonke uNala. Indlovukazi nayo yayikhona. Konke akwenzayo amabutho nayo ikwenza ngoba izophuma kanye nawo. Wathi angaqeda uNala yaphuma ekaMantatisi seyihlomile. Yenyusa umfula, iNamahali yena ephakathi kwezinduna zakhe ezimnqabelile ukuba ayihole. Uhamba nje ulaphaya emuva kwamabutho.
ISAHLUKO 11
Izihambi zikaMantatisi lezi kwakungamaHlubi nenkosi yawo entsha, uMpangazitha. Kawaqhamukelanga kulendawo yabaTlokoa ngoba mhlawumbe esezwile ukuthi babuswa yindlovukazi, manje edelela yona. Noma ngabe babebuswa yindlovu ayevele nje ezoqhamukela lapha ngoba bathuka bakha endleleni okwakuwukuphela kwayo ayengambalekela ngayo uMatiwane. Aphanga ukudla, nezinkomo zabantu bakaPhofolo nje kawakezwa ukuthi asesendaweni ebuswa ngumuntu wesifazane. Injongo yawo wona kwakuwukupha amabutho ukudla ukuze usuthe, akwazi ukubhekana namabutho alesisizwe asesendaweni yaso manje ingabe inkosi yaso iyawahlasela. Nokho-ke  ukudla kwakukuningi, akudla amabutho kwaze kwasalela ukuba kudliwe ngabanye abantu benkosi.
UMpangazitha anda lendawo eyakhe kuyona uPhofolo. Naye wazimisela ukwakha kuyona umuzi wakhe. Abantu bakhe bona babezokwakha emanxiweni emizi ngemizi yabaTlokoa, kwehliswe umfula kubhekwe ezansi. Naye wayeyibona ukuthi uvunde isibili, ukwakha emagqumeni nasezintabeni njengasendaweni usuka kuyona ngeke kulunge.
“Ngengane,” kusho uMpangazitha, esula umlomo wakhe ngesandla ngoba ucwebezela amafutha enyama abekade eyidla, “kuzomele ukuba sibaqede bonke lababeSuthu abakhe bgezansi kwethu.”
“Hlubi,” kuvuma uNgengane.
“Masingalindeli ukuthi sizoze sihlaselwe yibona ngoba lokho kungaba yingozi kuthina. Mabathi nje besamangele, njengoba bemangele nje sibangenele ngemikhonto.”
‘Impela, Hlubi.”
“izonelapha nonke inyanga khona namuhla ebusuku. Kuzokuthi kusasa aphume wonke amabutho ahambe eqoqa izinkomo kuso sonke lesisigodi aze afike lapho iphela khona imizi yabeSuthu. lowomSuthu nalowo enizohlangana naye nimkhombise ukuthi uwukudla komkhonto. Niqaphele kungasindi noyedwa ngoba uzosala esihlupha lapho sesilibusa ngendlela yethu leli. Nginethemba lokuthi ungizwa kahle uma ngithi kungasindi noyedwa umSuthu.”
“nkosi.”
“Mhlawumbe nizokuthi uma niqhubeka nokubabulala nithuke nibulala nenkosi yabo uma benayo.”
‘yebo, Bhungane.’
“Bengizokuthi bangeneleni ebusuku ukuze bazumeke. uMatiwane usethe wasifundisa isiko elihle. Manje ngibona ukuthi ukubangenela ngalesisikhathi izwe siqala ukulibona kuzofaka thina ingozini yokuba siwele emaweni alo nakwezinye izindawo ezimbi.”
‘Nami ngiyakubona lokhu ekubonayo inkosi.”
“Kuhle uma ukubona .”
“Hlubi.”
“Tshela amabutho angahlakazeki kukhulu ngoba lokhukudla asekuqoqile manje kulungile, isizwe singalala sikudlile. Awuchazele konke okunye esengikutshele khona,’
“Ngizokwenza njengoba ungitshela,baba.”
“Hamba-ke.”
‘Hlubi,’ kukhuleka uNgengane, ephuma ekhokhoba.
Wasala yedwa kulendlu kaPhofolo uMpangazitha. Akusilutho ayengayithandi ngoba ingakhiwe okwendlu usuka kuyona kwelamaHlubi wabona ukuthi uzoke athi ukuquba kuyona isizwe sakhe sisamakhela umuzi ofana nalona aphuma kuwona. Wabiza inceku yakhe eyayihlezi lapho ngaphandle, eceleni komnyango. Wayitshela ukuba ibize inyanga yakhe. “Ngizothanda ukuba uke uchele lapha,’ kukhuluma yena, seyifikile inyanga. Ukhuluma nje ukhomba phansi lapha endlini. Waqhubeka nokuthi: ‘Mhlawumbe lomSuthu obehlala lapha abaleke eseyigile imikhutshana ethile ngemithi yakhe lendlu. Kususe-ke konke lokho ebekungase kungehlele.”
“Bhungane,’
‘Hamba-ke ulande imithi yakho.”
“Bhungane,” kukhuleka ugedla lukhokhoba luya ngasemnyango ngoba seluyakwenza intando yenkosi. Lwabuye lwathi ukuma lubheke phansi ngoba luhlonipha. Lwaluzwa inkosi seyikhuluma nalo futhi ithi, “Ungibizele inceku yami lapho phandle.’ Lwavuma ngokukhuleka. Lwaqhubekela emnyango ngoba seluyaphuma.
“Tshela leyonduna ozoyibona kuqala ukuthi ngithe amabutho ayo mawadilize zonke lezizindonga ezingaphambi komnyango nalapha emaceleni kwendlu,” kukhuluma uMpangazitha, inceku yakhe seyifikile. “Kangisiyena umSuthu mina ekuthini sengingahlala ngizungezwe yizindonga ngalendlela. Ngifuna ukuba babonakele kahle abeza lapha.’
‘Baba,” kuvuma inceku.
“hamba-ke.”
“Baba,’ kukhuleka inceku, iphuma ikhokhoba.
Athi amabutho asebenza phandle nogedla lwalusebenza endlini. Yachela inyanga, yashunqisa, yagubhela izigojwana ezithile phansi ngoba ithi eyabethela. Yaba yodwa nje imithi eyayihloma phezulu ophahleni lwendlu. Manje yasebenza inkosi. Yayincindisa, yayikhothisa imithi eyayiyichathazela ezihlakaleni, yayigcaba, iyihlikihla ngezinhlungu ezithile. Yaphetha ngokuyisukumisa; yayigxumisa, iyeqisa ubala ngoba ithi yenzela khona imibhulela yabeSuthu ingeke ithuke ingena ngezinyawo zesilo. “Hlubi,” kukhuleka yona ngoba seyiqedile ukusebenza. “Noma ngabe bekukhonani lapha endlini inkosi ngeke isavelelwa yilutho. Isiqine isiyitshe manje.”
Amthokozisa kakhulu uMpangazitha amazwi ogedla lwakhe. Wayebona nje naye ukuthi ngempela inyanga yakhe iyakwazi ukusebenza. Amehlo akhe athi ukwehlela izihlakaleni zakhe ngoba ekhangwa yigazi elincane elalopha ezinhlangeni ezimnyama imithi. Wawuzwa umzimba wakhe ufudumala ngokunye manje. Wakholwa ukuthi amandla lawo awalethelwa yilemithi, namanje esambabela olimini, imshoshozelela ezinhlangeni ezigcwele umzimba wonke. Abathakashana babeSuthu bangabe besathakatha yena bengobani? Wathi ungedlula lombuzo engqondweni yakhe amehlo akhe aphendukela ogedleni ngoba esezokhuluma nalo. “Ungahamba manje,” kusho yena. “Kumele ukuba uyolungisa imithi yakho ozokwelapha ngayo amabutho ntambama.”
“Hlubi,’ kukhuleka inyanga , iqala ukuqoqa imithi yayo kanye nokunye ebeyikusebenzisa. Yaqeda yakhuleka futhi, yasukuma yaphuma.
Ngenxa yokuba besanda kufika kulelizwe, nemithi ingeke yenele, kwabonakala ukuthi ngeke ligcineke kahle isiko lokwelapha impi. Nokho-ke inkunzi eyezoyibulala amabutho yayikhona. Nemithi yemibengo eyosiwe ikhona nayo. Okwakungekho yimithi yokuchela neyokushunqisa amabutho. Nokho-ke kawaphelanga ithemba amaHlubi ayesecabanga ukuthi uma kungase kwenzeke ahlangane namabutho abeSuthu bazowehlula. Athembela amadlozini. Ayesekufezanga ngoba ingekho indlela yokukufeza . alala amadlangaleni ayesewakhile amabutho. Kwasa ngakusasa ekuseni inyanga yaqedela umsebenzi wayo ngokuwaphalazisa. Aphuma-ke emuva kwalakho. 
Ahamba ibanga elide amabutho kaMpangazitha engahlangani namuntu. Imizi ayeyidlula endleleni yayingasenabantu futhi. Zaqala ukusola izinduna zawo ukuthi abeSuthu bansondo behlakaniphe isibili, izinkomana zabo lezi ezizizingelayo ngeke zazithole. Namabutho azo imbala kwawakhanyela kahle ukuthi umkhosi wokuba babaleke uhlatshwe ilaba afuke kubona enhla nesigodi somfula. Athi uma eqhubeka nokwehla nokho aqala ukuhlangana nabo abantu. Abagwaza bonke, aphanga izinkomo zabo azihlaba ezimbalwa azihlinza, inyama ayosa khona lapho ukuze adle asuthe. Athi uma eqhubeka nokwehlisa umfula, ede ehlangana nabantu ababulale, afike kwenye indawo lapho iNamahali igobhoza khona iqonde. Athi uma ebheka ezansi nayo abona abantu abaningi sengathi nabo ngakuwona, bayakhuphuka. Lathi ilanga lapho lihlaba lokhu abakuphethe kwabonakala kuwona ukuthi menye, menye, menye. Kwakungaba kawayazi imikhonto ayiphethe nawo engabonanga ukuthi abona yona lapha. Akhanyelwe yinto eyodwa nje: ngamabutho lawawabonayo. Ngaso lesisikhathi eqala ukuwabona amabutho ezansi lafika izwi elalivela ezinhlolini ezase ziphambili. Lafakazela yona imicabango yamahlubi : ngamabutho lawa. UNgangeganewakhuluma nalezozinduna ezazihamba eceleni kwakhe wathi noma ngabe abeqonde ukuhlasela  akhe  alwe nawo. “Kwenzeka ebengikufisa” kusho yena . “Yikhathi sizoke siwezwe amandla abeSuthu, sibone nendlela abalwa ngayo ukuthi ifana neyethu yini noma cha.’
Zamvumela izinduna ahambisana nazo ngoba zijabule ngempela. Uma ziwehlule kalula lamabutho kuzokuba sobala ukuthi inhlalo yamaHlubi izokuba lula lapha. Uma kubaleka bona namabutho azo kuzomela ukuba kucatshangwe indlela yokubaqeda bonke. amaHlubi ayesethe afika kulendawo kwaba afikile. Zayiphetha lenkulumo yazo ngokuthi aziboni ukuthi isizwe singabaleka sibhekephi manje.
Kancane, kancane, kancane aya esondela amabutho lawo, nabo abahamba noNgengane basondela kuwona. Babeneqiniso lokuthi nawo asebabonile aya ngokusondela nje nggoba esezimisele ukulwa nabo.
“siphume kwelethu  singasabhekananga nokubhekana namabutho kaMatiwane ngoba esizumile.” Kusho enye insizwa kwenye. “ungasashongo, ndoda, siphume ngendlela embi kangaka,” kusho enye inikina ikhanda layo.
“pho bekungenziwa njani, madoda,  igwala elinguMatiwane  selithe ukusiqeda ngobumnyama?” kubuza eyesithathu, ngoba nayo iyizwa inkulumo yalezi ezimbili’ “Sesibabili sibathathu besingeke sibhekane naso sonke isizwe samagwala amaNgwane,” kukhuluma insizwa ekhulume kuqala.
“Uqinisile,” kuvuma insizwa yesithathu ibuzile. “Uma igwala selithe likutholile kalenzi into engenziwa yiqhawe ngokukuyeka.”
“Ngabe akusilona like lakuyeka,” kusho insizwa yesibili. “Ngenxa yovalo lwalo olusentanyeni lihlale lisaba ukuthi ungase ubuye ulivukele noma ngasiphi isikhathi. Liyakuyeka ngoba sewuyisicaba phansi, selineqiniso lokuthi njengoba sewunjalo ngeke uphinde uvuke futhi.”
“kusobala-ke ukuthi inkosi yethu yenza ukuhlakanipha ngokuthi masibalekele kulelilizwe esikhundleni sokuba siphenduke lezozicaba zamagwala okhuluma ngazo, nsizwa,’ kukhuluma insizwa yesithathu.
Insizwa yokuqala yayiphetha lenkulumo ngokuthi, “isibhongo sizosikhiphela kubo abasubeli laba.”
Ezinye izinsizwa ngapha namgapha kwalezi ezikhulumayo zazeseziqalile ukusasa. Ayesethi nje amabutho yikhathi azoke aziveze enkosini yawo ukuthi nawo angamaqhawe. Kuzokuthi uma nje sekuhleziwe esibayeni, kuxoxwa ngalempi, nawo azwakale elanda ngalokhu akwenze kubeSuthu ngoba ehlabene. Kancane kancane, kancane yasondela. Yaqala ukuhleleka kahle ngoba seyizoqala ukucibana. Indoda ecitshiwe yayiwuthatha umkhonto izame  ukumciba kahle yona lena ebezama ukumciba yahluleka. Uma seyindiza seyiminingi umikhonto bakhona abagwazeka, bafe nokufa. Emuva kwesikhathi eside bebambene baqala ukubonakala emaHlutshwini amabutho abeSuthu ukuthi ayakhathala. Aqala ukuciba ecibile manje abaHlubi. Yaqala ukuhlehla eyabeSuthu. Yahlehla njalo, amaHlubi elapha kuyona, yaye yangenisana komunye umfudlana omncane owawungenela kuyona iNamahali lena. Lapha ke amaHlubi ayaxina kakhulu ayabeSuthu. Bagqibuka yibo labaya sebebaleka. Pho, kwakungenajubane,  nawo amabutho akaMpangezitha abona ukuthi amane achithe isikhathi sawo nje ngokuzama ukubasukela. Abuye kubona azingela izinkomo, vele nje okuyizona aphume ukuyozizingela. Bonke ayehlangana nabo abesifazane nabesilisa, abadala nabancane ayebabhokela ngemikhonto, abashiye belele umlala wafuthi. Ukudla ayesekutholile amabutho kwase kukuningi kakhulu,  sekumele ukuba ekhona.  Njengoba ayengenakuthwala konke ngesikhathi sinye kwakuzomele ukuba abuye futhi azothwala okunye kuze bonke abantu benkosi badle basuthe. Izinkomo zona ayeseziphangile zaseseziningi, zigcwele isigodi ayekusona somfula wawo iNamahali.
ISAHLUKO 12
Kwakungamabutho kaMantatisi lawa ahlangabezana nakaMpangazitha ehlulwa. ngokumnqabela uMantatisi ukuthi awahole. Ngabe manje ufile manje. Nayo indlovukazi yayigijima lapha eceleni kwakhe; yayingakakhefuzeli ngoba mhlawumbe seyikhathele; kungejubane nakuwona , umuntu onehaba engathi ugijimisa okukanogwaja ngoba yayisiwashiyile amabutho ayo amaningi. Isidwaba sayo esisikwe okwebheshu sasesintaza emoyeni nje, ikakhulu uma seyeqa izihlahlana , nemisedlana kanye nemigodi njengoba singekho nje isikhathi sokuba sizame ukuyizungeza.
Sebehamba kancane ngoba sebeneqiniso lokuthi sebewashiye kude le amaHlubi uBochabele wathola ithuba lokucabanga. Wayesenizikhathi ezithile ezilwa izimpi empilweni yakhe, kusukela kusabusa uMokojo kuze kufike endlovukazini lena. Nokho wayengakaze abhekane namabutho alwa njengamaHlubi. Ukuba nje bekungesinye isizwa sabeSuthu lesi abebelwa naso ngabe basinqobile. Ngabe manje akude enikina ikhanda ecabanga . ngabe mhlawumbe indlovukazi izombonga ngoba ithi iwahole kahle amabutho ayo. Wanikina ikhanda ngoba ngoba esecabanga ngomgodi acishe wakhalakethela kuwona ngoba engasheshanga wawubona ngoba eseza ngalo lonke ijubane lakhe kuwona. Indlovukazi yakhe yona imane yaweqa nje ngesikhathi bese iwazi kanti cha, ithuke yasheshe iwubona. Waba neqiniso lokuthi akunakwenza ukuba imbongele ijubane lakhe elikhulu elilingana nelayo. Bafika endaweni enezihlahla babona ukuthi kangeke bathi ukungena kuzona bacashe kwakungeyena uMantatisi, noBochabela, kanye nezinye izinduna. Amabutho wona athuka eba lapha eceleni kwabo sekubalekwa kwamele ukuba afune izindawana zawo nawo angacasha kuzona ukuze ayiphele kahle indlovukazi ingabe isavelelwa ilutho.
“Bochabela,” kusho uMantatisi, ethi ukunikina ikhanda lakhe.
“thabang,” kusabela uBochabela.
“kuzomele ukuba uthume ezinye izinduna phakathi kwalezi ezilapha,” kusho uMantatisi ekhomba lapho izinduna abacashe nazo zihlezi khona. “Ngifuna ukuba ziyiqoqa bonke abantu bami abasindile yize nabo laphaya ngokukhulu ukushesha.” Wakhomba indawo ayishoyo.
“Ngiyezwa, Thabang.”
“uma ngingabhekile kahle singase sife sonke isizwe saba Tlokoa yilezizinja ebesilwa nazo.”
‘Khoali”
“siyathutha manje kulendawo. Siyofuna lapho esingase sikwazi ukuhlala khona ngokukhululeka njengoba sikade sihlezi lapha uNamahali.” Yathi ingakukhuluma lokhu indlovukazi yanxapha, izibuka lapho ikwejwe khona ngameva  kanye nokunye ngesikhathi icela empunzini. Kwaqala ukuyikhanyela kahle ukuthi ngabe nayo ifile ukuba ayoshongo ukuthi galuyephuka. Wakhuleka uBochabela waqeda washona ezonduneni kezi ezikhonjwe uMantatisi. Ngaphambi kokuba abuyele endlovukazini waqinisa umsubelo wakhe. Nakhu phela wawususuke waxega ngesikhathi naye eqa izihlahlana kanye nokunye ebekuzomphazamisa ngesikhathi ethi nyawo zami ngibelethe. Eseneqiniso lokuthi usebhince kahle wabuyela kuMantatisi. “Thabang,” kukhuleka yena, ebheka isandla sendlovukazi imthsela ngaso ukuba ahlale lapho ebehlezi khona ingakakhulumi.
Izinduna zazama ngawo wonke amandla azo ukwenza intando kaMantatisi. Kwakunzima nokho ngoba abantu bakhe babehlakazeke yonke indawo. Babebodwa ababecashile, njengoba naye luqobo ecashile lapha ezihlahleni; babebodwa futhi abasebebalekele esizweni sabaSia, nakwezinye ababekhelene nazo. Phakathi kwalababantu abasebehlakazekile  kwakukhona namabutho abekade enaye empini. Zazithi zingabathola zibalayele  lapho indlovukazi ithe zize zibalayele khona. Okunye okwakubuye kuzilibazise ukubuye zithuke zicashe nazo ngoba zicabanga ukuthi laba esibabone manje ngabe amaHlubi. Zazibabheka nokho, ingekho enye indlela yokubabona uma bekude ngaphandle kokubhinca. Nanxa amabheshu amaHlubi ayethi mawafane nezidwaba zabafazi babaTlokoa wawukhona nokho umahluko nakhona lapha. Zazimane zibhekisise ubude noma ubufishane kwalokhu okubhinciwe. Njengiba zazibe zisabone abantu zibone “ibheshu” lilide ziziba neqiniso lokuthi zibona abantu besifazane babaTlokoa. Zazibaqweba-ke zisondele ngokuqaphelisisa kubona ngoba zesaba ubuqili bamaHlubi. Ngeke asuke abe ebhincisa okwabesifazane babo ngoba efuna ukuthola zona? Zaya zima isibindi nokho ngoba zingawaboneli kude nokuwabona nje kodwa lokhu. Okwakubuye kuzihluphe ukubabona abantu benele bazibone bebaleka ngoba mhlawumbe nabo becabanga ukuthi zingamaHlubi. Uma zingezwakalanga kubona zazizama ukubamemeza ukuze bezwe ukuthi zongabeSuthu, ziqale phansi futhi zibafune. Zathi zingaba neqiniso lokuthi seziyifezile intando yendlovukazi zabuyela lapho ezithume icashe khona. Zahamba nendlovukazi nazo sezibheke lapho ithe zibayalela khona abantu bayo. Zabona nazo ukuthi ziwenze kahle umsebenzi wazo ngoba abantu abasebefikile basebenaningi. Nakhu phela nabo babebuye babhekane, balayelane. Kwakuyiyona futhi ikakhulu ababazana ukuthi ubani abalekelephi, obani nobani bona babalekela kuziphi izintaba noma amawa.
uMantatisi wakhuluma noBochabela, amtshela ukuba abatshele abantu bakhe ukuthi sebeyahamba manje kulendawo. Ngeke kusalunga ukuba babuye bahlakazeke ngoba lokho kuzobalibazisa, isitha size sibuye sibafice sibagwaze-ke manje baphele bathi nya. Inxa esuka nabantu bakhe la ayesekhona manje uMantatisi wehlisa lowomfudlana abangenisane ezigodini zawo ngesikhathi belwa namaHlubi. Bawehlisa lomhosha baze bayongena esigodini seNamahali futhi. Babede bebona amathambo abantu ngoba izilwane sezibadlile labo abafele empini. Isigodi seNamahali simhlengezelisa izinyembezi uMantatisi. Namuhla wenza into ayengakaze ayicabange nokuyicabanga nje kodwa lokhu: ukusishiya ngoba eseyohlala kwenye indawo. Wayengeke alokothe athi uyayikhuphula iNamahali. Wayeseneqiniso lokuthi amaHlubi asekhona enhla nayo. Into abona efanele ukuyenza ukuba ayehlise. Nangempela wayehlisa izinsuku eziyisihlanu, ngalolu lwesithupha bafika lapho iNamahali yendlaleke khona iphenduke amachibi amakhulu. Baqhubeka nokuyehlisa baze bafika lapho ingenela khona emfulakazini iGwa.
Akusilutho babengasenazinkomo abangazihlaba uma befuna inyama abangayidla. Izinyamazane ezincane nezinkulu zaziziningi kakhulu. Kwakuyisehlobo, izithelo ezidliwayo zithele ezihlahleni kwaze kwaba sengathi nazo ziyasindwa yizona. Izimpande, amacimbi, kanye nokunye ababengakudla kwakukuningi nakho. Kwakungenxa yalezizizathu babengalambi nakancane, nanxa phela kwakungenakwenza ukuba bangakukhumbuli nakancane ukudla ababebusa ngakho enhla nalomfula abasefike ekugcineni kwawo. Babeduduzana ngokuthi akusekude ukuba babuye baphile njengakuqala : balime, batshale, bavune, badle. Yinye nje into engaphawulwa eyayibakhathaza kakhulu: yilanga. Elaliphuma elalapha, lihlaba esikhumbeni sendoda kuze kube sengathi liqonde ukusiyobula. Kwakungathi ngoba nakhu likhiphe inhlanzi emanzini abesethi uMantatisi akuzukuhanjwa ngalelolanga. Indlovukazi yayikubona kungcono ukushiswa, noma ukubulawa ilona kunokubulawa ngamaHlubi. Okunye futhi ayekubona ukuthi lingathi noma ekhona elimkhipha umphefumulo abe munye noma babebabili esizweni sakhe sonke. amaHlubi wona ayengathi uma ebafica ngoba besesaba lona ababhuqe bonke. Lalithi uma lithambama ngamanye amalanga libanike imbani owesabekayo. nokho ke bonke babethembele ezinyangeni zabo, eselokhu aba khona noNala, indlovukazi yona yethembele kuyena.
Usizi abasebekulona abaTlokoa lwabenza labo abebekade bengezwani bazwana. Kwakuthi omunye uma kwenzekile wathola ukudla okuningi kunokomunye abelane naye ngenhliziyo ephelele ngoba engalazi ikusasa ukuthi limphatheleni. Babeselokhu belehlisa lokho iGwa. Kwabuye nokho kwamele bazishiye izigodi zalo, bakhuphukele ezintabeni ezingaseningizimu. Ngale kwezintaba kwakuyizindawo ezingamathafa futhi. Esizweni sokuqala afika kusona uMantatisi wasingenela ngomkhonto. Bafa baphela abantu baso, akwasala noyedwa mhlawumbe ongaba ubufakazi kwezinye izizwe ukuthi sake saphila naye isizwe sakhe ingakafiki intokazi yomSia. Wafika nakwesesibili, nakwesesithathu nakwesine. Zonke lezizinsizwa zavelelwa yishwa elavelela isizwe sokuqala: zabhuqeka. Ayekuthatha uMantatisi kulababantu ayesebabulele izinkomo kanye nokudla kwabo ebebesathi bazibekele khona. Umhlambi abasebenawo manje abaTlokoa wawusumkhulu kakhulu, bedla besutha njengezizwe ezisazihlalele nje ezindaweni zazo. Nanxa bese bephila yaba ababeyiphila eNamahali yayiselokhu ikhona izinhlizweni zabo. Babethi nje uma befika endaweni ezivundile bathembe ukuthi sebezohlala kuzona ukuze baphumule yindlela. Kwakuwukukhuluma kwalabo nalabo ababezwana lokhu, beneqiniso lokuthi uma kungase kufike ezindlebeni zikaMantatisi angababulala nokubabulala. Izinduna ezingoBochabela okwakumele ukuba ziyibonise indlovukazi ukuthi manje sebekhalelani. Uma nazo zithule  ngoba mhlawumbe zingazi ukuthi abaningi besizwe bakhalelani kayikho into engenziwa.
“Sesiyafika manje ekhaya ngoba nakhu sesisezweni labaRolong,” kusho uMantatisi, ekhuluma noBochabela.
“Impela, thabang,” kuvuma uBochabela.
“nalapha makungasali lutho ngaphandle kokudla nemfuyo,” kusho indlovukazi, izibuka izinkomo zabaRolong zikhuluphele zingaka nje kunezayo zona ezidla ziphuze amanzi ziqhutshwa  ngoba kuhanjwa. Ichaba ithambo yejwayele. Ngoba nakhu uMantatisi ezibhuqile izizwe asedlule kuzona ezindaweni zazo usecabanga ukuthi uzokwazi ukuzibhuqa zonke ezinye asezohlangana nazo. abaRolong babeyisizwe esikhulu kakhulu kunalezo esezafa zaphela. kwakungenakwenzeka nje ukuba babulawe bonke ngosuku olulodwa, ikakhulu umanabo bezozama ukuzivikela. Pho, babezozivikela kubani? Izicubu zenyama yabantu bakaMantatisi zase sezikujwayele ukuhlala zinyakaziswa. Impi manje bengayilwa usuku lonke bengakhathali njengesitha. abaRolong bebazinyama zizithambele nje ngoba bengakaze bakhathazwe ngempi, nokunye okudinga ukusetshenzwa isikhathi eside umuntu engaphumuli. Bazama ke ukuzivikela kuba Tlokoa. Basheshe bakhathala bacela empunzini. Amabutho kaMantatisi abangenela ngemikhonto asebabulala. Kwafa ixhegu nesalukwazi, kwafa indoda nomfazi, intombazane nomfana, kwaye kwafa nabantwana abasancela imbala. Laba abasinda bahlakazeka nezwe lonke bengazi nokuthi sebeyaphi. Waziqhuba izinkomo zabo uMantatisi, abesifazane nezingane zabo abaTlokoa bethwele imithwalo enzima yokudla ngoba belekelela amabutho ayesevele nje ethwele kabi kanti futhi abheke ukulwa nezitha. Wafika ezweni labaSia kusele umzila wamathambo abantu nje lapho ebehamba khona nesizwe sakhe. 
“”Kungivelele okukhulu, baba, ngikade ngisazihlalele kahle nabantu bami,” kukhuluma uMantatisi noyise emuva kokuba sebebingelelene babuzana nempilo, kwafumaniseka ukuthi bayaphila bobabili.
‘ngayizwa  leyondaba edabukisayo,” kuphendula uyise.
“Implela,baba. Kwakungenakwenzeka ukuba ungayizwa,”
“Pho, ngangingabe ngisenzani, mtanami? Ukuwuzwa umonakalo obangwe yizulu selidume ledlula akusizi lutho.”
“Impela,baba.”
“Uqhamukaphi manje njengoba besengiqalile ukuphatheka kabi ngenxa yakho?” lawubuza lombuzo seliswacile ikhehla, indodakazi yalo liyibuka emehlweni. Laqhubeka nokuthi: “Bengingasho ukuthi ngisayobuye ngikubone futhi,”
“Sengilihambile lonke izwe baba ,” kusho uMantatisi, ethi ukunikina ikhanda lakhe kancane. Lanikina elalo ikhanda elimpunga nekhehla lathi: “Kuyangidabukisa impela lokho,mtanami.”
“Ukuhlupheka kunguhlezi embinjweni”
“Akusho wena, mtanami, kuzisho khona.”
‘Ukuthi ngingabuye ngihlalephi ngibuse njengakuqala kangazi.”
“Impela, mtanami, ngoba kwakhiwe yonke indawo. Nokho-ke ngithi sizobuye sibuyele kulendaba ngoba nginethemba lokuthi uzoke uhlalahlale nabantu bakho lapha niphumule. okwamanje bengifisa ukuzwa ukuthi uyabazi yini laba abakuhlasele.”
‘’Ngiyabazi bona ngokubabona ngoba kade ngangibabamba ngibabulala bekade behlola indawo yami.”
“Kanti kade babefika bezohlola indawo yakho?”
“Kade babefika, baba, nanxa phela ngingeze ngaqinisa ukuthi bebezohlola indawo. Okungenza ngibe nalowomcabango ukungihlasela kwabo ngaphandle kwesizathu.”
“Phela khona ukuthi bebezohlola indawo yakho ngumngquphane kuphela ongakungabaza lokho.”
“Impela baba. ukuthi baqhamuka ngale kwezintaba ezingasempumalanga ngiyazi. Kangibazi nokho ukuthi bayisizwe sini.”
“enye  induna yami ibazi kahle labantu ngoba, uma ngizwa, yake yahlala nabo; ulimi lwabo uyaluzwa. Yangitshela ukuthi ngesinye isizwe sabaNguni ezakhe ngale kwezintaba.” Esezokuqeda lokhu akukhulumayo uyise kamaNtatisi wakhomba izintaba zoKhahlamba ekhuluma ngazo indodakazi yakhe ukuze izwakale ukuthi naye ukhuluma ngazo.
“Noma ngabe bangabaNguni, noma ngabe bayini, baba, kimina bayizinja. Basale sebengixosha ngalendlela endaweni yami!’
“Phela khona ukuba yizinja bayizona ngempela, mtanami.”
‘Kwesweleka khona nje ukuba babe nezinyawo ezine, nemilomo emide kanye namakhala abandayo, baba.”
“nje “
Bathula bobabili, kusengathi omunye ucabanga ngamazwi omunye. Kwakhuluma uMantatisi kuqala wathi : ‘Ikhona into engizothanda ukuba uyizwisise kahle,baba,”
Lathi ukumbeka ikhehla, linqekuzisa ikhanda ngoba selilindele lokho athanda ukukhuluma ngakho indodakazi yalo.
“Ngaphambi kokuba ngishone kude kakhulu nezwe ngithe mangidlule lapha ngizokuxwayisa mina mathupha.”
Lawapheqa amehlo alo impunga ikhehla selimangele.
Wathi ukumbeka uyise uMantatisi ngoba naye ebona ukuthi selimangele.
Waqhubeka nokukhuluma nje sengathi akazange aphawule lutho ebusweni bukayise. Wathi: “Ngibone ukuthi uma ngimane ngithumela induna yami funa ungayiqondisisi kahle ingozi engikubona uphezu kwayo namanje, njengoba sikhuluma nje.”
Lawuvula umlomo lawuvala ikhehla sengathi beliqonde ukukhuluma labuye lazikhuza. Inkosi yabaSia yaswaca, iyibhekisisile indodakazi yayo. Ngozi yani lena ekhuluma ngayo? Lizibuza lombuzo qede lakhuluma naye uMantatisi limbuza.
Wathi ukunikina ikhanda lakhe uMantatisi, naye embhekisisile uyise. Ngabe uswaca nje, ebonakala sengathi uyacabanga, akayisoli nokuyisola lengozi aqonde ukumxwayisa kuyona? Waphinda futhi wanikina ikhanda lakhe ngoba esekhumbula ukuthi naye akayisolanga yaze yamvelela. Waqhubeka nokucabanga ukuthi ukuba mhlawumbe ukuba wayeyisolile wayezoziqhuba zonke izinkomo wayozifihla lapho amaHlubi angeke azithole khona. Wayeyothi eqamba ephaka impi yakhe ukudla kwakhe ebe esekufihlile kude nakho kuze izilambi ezingamaHlubi zingakutholi. Wayeyothi noma ebaleka ke ngoba esexoshiwe engahlupheki ngendlela aqala wahlupheka ngayo engakabandli naye abanye lezizinkomo aziqhubayo manje. Wayeka ukucabanga wakhuluma noyise wathi, “Ngiyadabuka nje,baba, ngoba ngathi awuyiboni lengozi engikhuluma ngayo mina ngibe sengiyibona kahle kangaka manje.”  “Uqinisile mtanami,” kuvuma ikhehla liseloku liswace lokho ngoba belisacabanga namanje. “Mhlawumbe uzothi ungangitshela ngiqale ukuyibona.”
“Uyabona, baba,” kusho uMantatisi, ethi ukuchiza, nekhanda elithi nqeku ngoba ezama ukugcizelela lokhu asezokukhuluma, “lapho sengiqhamuka khona kuyona iningi indawo ebengingahlala kuyona nabantu bami. Angihlalanga khona kuyona ngoba ngibona ukuthi abaNguni laba osengitshela ngabo ngeke baneliswe izinkomo abasebengiphuce zona. Bazofuna ezinye, babuye bafune ezinye, njalo njalo. Umbuzo omkhulu ukuthi bazozifuna kubani?”
Lawapheqa ngokunye manje emehlo alo ikhehla, ubuso labuphenduphendula ophahleni lwendlu. Kuyangabazisa ukuthi lalisabona kahle amehlo alo esepheqeke ngaleyondlela. Nokho labuye lawabuyisela endodakazini yalo seliwapheqe kancane. Umuntu wayengafunga athi umbuzo wendodakazi yalo ulisanganisile.
“okwamanje, baba, usabusa kahle,” kuqhubeka uMantatisi, ezimisele ukuqedela afuna ukukukhuluma, akusilutho uyise esegila imgilingwane engamfanele umuntu onesithunzi njengebnkosi. “Yebo, ngiyaphinda ngithi usabusa kahle ngoba ngiyabona ukuthi awuhlushwa ngisho nayimicabango yodwa lena, usabona engathi izinto zisemi ngendlela endala.”
“…umbuzo omkhulu ngowokuthi bazozifuna kubani?…” esebheke kahle manje amehlo enkosi, uMosia, wagxila engqondweni yakhe lombuzo. Wabona ngokusobala manje ukuthi uMantatisi uqonde ukumxwayisa kuyiphi ingozi. Yaqala ukumkhathaza imicabango yakhe. Wathi ukuphulula ikhanda lakhe eliyimpunga ngesandla, imicabango seyiphuma ingena engqondweni.
‘…umbuzo omkhulu ukuthi bazozifuna kubani?...” nanxa kwakunzima ukuziphendula labona ngokusobala ikhehla ukuthi indodakazi yalo isho ngokusobala ukuthi bazozifuna kulona. Lakhumbula libuthatha ubukhosi uyise, uMulisa, engasekho. Wazalwa uMantatisi kanye nezinye izingane zalo. Nakho-ke  inkosazane yalo lena seyendela kubaTlokoa, ishonelwe ngumyeni wayo, ibuthatha ubukhosi. Yonke leminyaka eminingi kangaka alikaze lichitheke igazi endaweni yalo. Selizoqala ukuchitheka ngoba sekufike labobaNguni elikhuluma ngalo? Lanikina ikhanda inxa lizibuza lombuzo. Kwathi uma kwedlula engqondweni yalo ukuthi ngeke kuqale okusha ngoba sekufike lababoNguni elikhulume ngabo? Lanikina ikhanda  inxa lizibuza lombuzo. Kwathi uma kwedlula engqondweni yalo ukuthi ngeke kuqala okusha ngoba nje sekufika bona saqala ukubuya isibindi salo. Awu, yaze yalethusa indodakazi yalo. Nokho layithethelela ngokuthi beyiqonde okuhle, ingacabangi nakancane ukuthi lingase lethuke, likhathazeke ngalendlela. Wadlula futhi umncabango engqondweni yalo: cha, ngeke kwenzeke ekhuluma ngakho. “Mantatisi, mtanami,” kusho lona, ubuso balo sebubonakala sengathi sebushwabene ngokunye, “ uthe uma eqala ukukhuluma ngalezizinto okhuluma ngazo ngezwa ngithuka.” Lathi ukuthula linikina ikhanda futhi. Lalibonakala nasendodakazini yalo ukuthi nanxa isibindi salo siya sibuya lisacabanga namanje. Laqhubeka nokuthi, “Selokhu wendela esizweni sabaTlokoa angikaze ngikhathazwe ukuthi ukhona ongase angihlasele lapha njengoba usho. Cha, mntanami, ngeke  kwenzeke  lokhu okhuluma ngakho. Ukuba zaziqonde ukungihlasela lezizinja ezingabaNguni ngabe zangihlasela emuva kokuba ziwenzile amanyala okukuchitha endaweni yakho.”
Wayizwa yonke inkulumo kayise uMantatisi. Nokho amazwi agxila engqondweni yakhe, asho eyephula inhliziyo yakhe ilawa aqale ngawo: “…uthe uma uqala ukukhuluma ngalezizinto okhuluma ngazo ngezwa ngethuka …” wayethi yena amkhombisa kahle ukuthi akusekho ukwethuka abenakho uyise ngesikhathi eqala ukukhuluma. Iqiniso lalaziwa nguyena : wayengasiwona ugwayi owabola uboshiwe kangangokuba wayesengahamba yonke indlela ayeseyihambile  ngoba nje eqonde ukuzomethusa lapha. Wayemutshela into ayeneqiniso noma kanjani izokwenzeka. Ukuba nje mhlawumbe kwakungase kwenzeke azi isikhathi ayolahlela ngaso kwakuyoba ngcono  kakhulu ngoba okhehla laohlala lilindele sona. Uma sedlula kungenzekanga lutho kobe ngempela ubemane elethusa nje. Nokho waqhubeka nokukhuluma nalo wathi, “ngokubona kwami,baba, basakuyekile nje ukuze ube ngumsobo wabo esikhathini esizayo sebebona ukuthi sebeyazifuna izinkomo zakho.”
Lanikina ikhanda futhi ikhehla, indodakazi yalo ingaqondi ukuthi lisacabanga yini. Iqinoso ngelokuthi lase linengqondo yokuphikisa: lento eyikhulumayo indodakazi yalo ayivumi neze ukungena ekhanda lalo manje. Ukuba nje beyithi iyizwile belizobona ngokunye. Lizosuka lapha ngoba lithi liyabaleka nesizwe salo lishonephi? Khona lapho elingaya khona lingafika lithi libalekeleni endaweni yalo? Ngokubona kwalo kwakulula kuMantatisi ukuhamba ngalendlela ahambe ngayo. Lapho efika khona ufike athi uxoshwe ngabeNguni. Wathi uma wedlula lomcabango engqondweni laphinda futhi lazibuza lona lingafika lapho libalekele khona lithi libalekeleni ezweni lalo? Lizosuka nje lapha libalekele imicabango yendodakazi yalo? Kwasekunzima ngempela ekhehleni ngoba lase lide linikina ikhanda lalo nje.
“Masiyiyeke lendaba, mtanami,” kucela lona. “sesobuye siyiqedele sengike ngayikhuluma nezinduna zami ngazizwa ukuthi zona zithini.”
“Mina ngizokuba ngingasekho lapha endaweni yakho, baba, ngalesosikhathi. Kawungizwanga ukuthi ngize lapha ngoba ngizoxwayisa wena mina ngalento engiyibonayo? Ngiyedlula lapha nabantu bami.”
Lakhumbula ikhehla ukuthi like lakusho lokhu uMantatisi. Laqala manje lacabanga ukuthi ngase kube ukuhamba kwayo endaweni yayo indodakazi yakhe kuyisanganisile. Likhuluma nayo nje isangene. Uma kungenjalo ingayibalekelelani imicabango yayo? Yehla yenyuka nezwe nje ngoba yesaba ukuthi abeNguni balapha ezithendeni zayo: namanje bayayisukela. “kodwa, mtanami, ungeze walindela inyanga yami ukuba ike izokubona?” kubuza lona ngezwi lokuncenga. Lalesaba ukuthi uma lehlukana naye manje uMantatisi kalisayi kubuye limbone futhi ngoba ukusangana kwakhe kuzokuya ngokuqhubeka phambili, ahambe aduke nezwe.
Samangalisa kakhulu lesisicelo sikayise uMantatisi. Yini le eyenza ukuba manje acabange ukuthi ngase kube uyagula? Wathi ukumbhekisisa emehlweni umzuzwana wayesethi: “Kangiguli mina, baba. Nguwe luqobo lwakho engikubona ufanele inyanga yakho. Mhlawumbe izokuthi uma seyiwahlolisisa kahle amathambo ayo abaphansi bayokhombise ingozi engiyibonayo. Mhlawumbe sewuzwa ngifakazelwa yiyo uzokuzwa , ukwethuka obe nakho ngesikhathi ngiqala ukukhuluma kuvuke, uthuthe kulendawo uhambe. Uma abaNguni beselapha 
Emanxiweni ami, useceleni kwawo kakhulu lapha.”
“Ngizwa kuthiwa bakhe khona impela, mtanami.”
Emva kokuba uyise amtshelile ukuthi amaHlubi akhe emanxiweni akhe wathula nje uMantatisi embuka. Wayengacwayizi nokucwayiza. Wayesehlulekile ukumkhombisa ngomlomo uyise ingozi. Mhlambe uma esembuka ngalendlela esembuka ngayo manje uzobona ngokunye. amaHlubi asekhona lapha eduze? Lombuzo azibuza wona wamenza wacabanga ngezinkomo zakhe. Uma engase ahlasele manje noma kanjani angaziphanga nazo. Wayeka ukucabanga ngoyise ngoba engazi ukuthi uzomenzenjani kuze izinto azibone ngendlela yena azibona ngayo.
“Kodwa, mtanami, ngingashonaphi sengimdala kangaka nje?” kubuza uMosia, uMantatisi esathi uqhubeka nokucabanga. Wayebona indlela embuka ngayo.
“Uma uzohlala lapha ngoba uthi sewumdala, baba, kuzomele ukuba ube ngumuntu ongakwesabi futhi ufa ngenxa yabo ubudala bakho lobu uma uzohlala lapha.”
Yayisishona kude kakhulu lenkulumo ekhehleni. Kuba sengathi lona licabangisa okwengane, lithi amaHlubi azofika aliphuce izinkomo nje okwengane iqhwaga enye ingane impahla yayo, kungabi bikho yimpi nalo elingase life kuyona. Njengoba esekhuluma ngokufa nje uMantatisi luqala futhi ukucabanga ngegazi ngoba selibona ukuthi kungase kuliwe ngaphambi kokuba zidliwe izinkomo zalo. Kwenziwa njalo nje kubaTlokoa. Wabuya nokho umcabango emqondweni yalo: ukuba nje bebezifuna izinkomo zalo abaNguni ngabe kade balihlasela. Labona ukuthi maliyinqamule lenkulumo kungaze kuvuke futhi ukwethuka eselibona kahle manje ukuthi indodakazi yalo iqonde ukukuvusa. “masiyiyeke lenkulumo, mtanami,” kucela lona.
“kulungile, baba ,” kuvuma uMantatisi.
“Ngiyabonga, mtanami,” kubonga uMosia, inxa indodakazi yakhe isivuma kalula kangaka isicelo sakhe.
uMosia ilibele yimicabango yakhe nje noMantatisi uselibele ngeyakhe. Uvalo lwaluselokhu limshaye lokho: uma amaHlubi efika manje noma kanjani angaziphanga nezakhe. Kwase kufike isikhathi sokuba atshele amabutho abheke izinkomo zakhe ukuba ahambe nazo ayozelusela endleleni ebazokuthi uma bephuma lapha kusasa bahambe ngayo.
ISAHLUKO 13
					I
uDingiswayo wayesafa ebulawa uZwide. uShaka wayesalithatha lonke elakwaMthethwa, selibuswa nguyena.
Phakathi kwamakhosi ayengawakhohliwe umfo kaSenzangakhona kwakukhona uMatiwane. Lenkosi yamaNgwane yayisithe yazidalela inzondo kuShaka ngokusuka iwabhuqabhuqe ngomkhonto wonke amakhosi ayakhe ngaphansi kwezintaba zoKhahlamba, kusuka eMajuba kuze kuyofika koThukela. Nawo amaChunu kawafanga aphela ngoba ayisizwe esikhulu akhe ngapha nangapha koThukela. Wayenza esika Mantatisi nomfo kamasumpa ngokudla izinkomo zalezizizwe esezibulele. Nalo-ke icala kakhe kuShaka : uMatiwane laphaya phansi koKhahlamba esezibona emkhulu kakhulu kungangokuba usengadla izinkomo zamanye amakhosi, into efanele yena uShaka kaSenzangakhona.
Kwenzekake ngelinye ilanga ukuba uShaka athumele uMdlaka endaweni yamahlubi ayesehlala kuyona uMatiwane. Wayelande zonke izinkomo inkosi yamaNgwane eyayisizidle kwamanye amakhosi esiyawabulala, abuye nazo zonke nezayo imbala.
Njengoba amaNgwane ayesaciba nje, amabutho kaShaka agwaza eduze ngekiwa lawo. Akuthathanga sikhathi esingakanani ukuba amabutho ukuba amabutho kaMatiwane ayesezama ukuvikela izinkomo zenkosi yawo abaleke. Athi esathigalu yephuka azithele ezimpondweni zempi kaShaka. Abhuqeke amabutho kaNgwane keasinda nje kawa athuke ephunyuka azihlangana nalawa uMatiwane ayethi uzowakhipha uma kubonakala ukuthi ekaShaka iyaduduleka, ifuna ukubaleka. Umfo kaMasumpa wakhomba izintaba zokhahlamba ngemumva kwakhe wathi izinduna zakhe mazitshele bonke abantu bakhe ukuthi uthe mabamlandele bayozama impilo entsha ngale kwazo. “kangiyiboni enye into esingayenza manje,” kuphetha yona, inikina ikhanda layo into kaNgwane.
uMatiwane wayengasanokubuyela emzini wakhe. Wanele waqeda nje ukukhuluma wabe ehamba nezinduna zakhe ezisalile kulezi azithumile. Njengoba ayehamba ephumula nje ngoba elindele abantu bakhe namabutho bamfice engakadundubali ngale kokhahlamba. Bathi begwincigwinciza, befuna izindlela ezingcono ezigudla amawa izinduna zakhe zazitshela amabutho ukuthi manje asezokingisela ukulwa kwamabutho kaShaka : azozifikela wona mathupha endodeni, ayigwaze ngomkhonto owodwa awuphethe. Zathi yinkosi alayeze lokho.
					II
Emaqeleni esigodi somfula iNamahali kwakwakhiwe imizi eminingi. Kwakuyilowo nalowo enesibaya esikhulu phakathi nendawo. Enhla laphaya maqondana nesango laso nelomuzi, kwakwakhiwe indlunkulu kanye nezindlu eziqondene nayo. Emaceleni esibaya kwakwakhiwe izindlu zabafazi abaqindene nabo. Lemizi yayingenazo izindonga okwezindlu zabeSuthu kwakuyimizi yamaHlubi, ifuze leyo ayenayo engakaxoshwa umatiwane  endaweni yawo. Umehluko kwakungowokuthi yayimikhulu kakhulu lapha ngoba ekhomba ngophakathi esatshwa yizo zinke izizwe zabeSuthu.
Ekuqaleni nje kwesigodi kwakwakhe abantu ababephethwe nguNgengane. Kwakukuyo lendawo lapho babaqhamukela khona abantu ababephethwe nguPhofolo. Naye uNgengane wayakhe lapho kwakwakhe khona induna kaMantatisi.
Zaziziningi izinkomo zamaHlubi, izibaya zawo zingezinkulu ngamanga. ezabaSia ayesekade azidla ngoba uMosia ambulala ingakafi naleyonyanga indodakazi yaywo iyamxwayisa ngayo: isizwe sakhe sona asibhuqabhuqe ngomkhonto, kwasinda abambalwa. ezabaPhuthing abasinda uMantatis zasezingakuwona, esebusa ngazo njengezalezozizwana zabaSuthu ezincane nazo ezasinda kuMantatisi ngokubaleka ngezinkomo zazo engakafinyeleli kuzo.
Yaphela iminyaka emithathu, selokhu uMpangazitha afika uNomahali, esesikhuluma kahle kakhulu isiSuthu. Basebekade baqala ukuba bathi uma bephanga izinkomo zabeSuthu baphange nabesifazane. Laba-ke umfokaBhungane wayethi bangamadodakazi akhe, amabutho akhe ayetshelwa ukuba alobole kuyena ingabe afuna ukuganwa enye yawo.
Ekupheleni konyaka wesine izinceku zakhe uMpangazitha zamtshela ukuthi uNgengane ufikile, ucele ukumbona. Walayeza ukuba ingeniswe induna yakhe ukuze ezwe ukuthi seyibuya nje ungakafi nenyanga ibethe ize ife kuthwase enye sekwenzenjani.
“Bafe baphela abantu benkosi esigodini sami,” kukhuluma uNgengane, lapho eseyikhulekelile inkosi yamtshela ukuba imtshele ukuthi ubonakala ekhathazelile nje uze ngani.
“yini?’ kubuza uMpangazitha.
“UMatiwane, Hlubi, usefikile ezweni lakho.”
Emva kokuba eseke wathula isikhashana uMpangazitha wakhuluma nenduna yakhe eyibuza ukuthi: “Uthe uma ubuka wabona ukuthi amabutho asihlasele ngawo maningi?”
“Maningi, Hlubi. Ngicabanga ukuthi uze nawo wonke. Bonke abantu benkosi engiyiphathele bona esigodini sami bangitshela ukuthi aze nabesifazane kanye nezingane imbala.”
Yathi ukuwapheqa amehlo ayo inkosi. “Awu,kunjalo, Ngengane?” kubuza yona.
“Impela kunjalo, Hlubi.”
Yathi ukuwafiphaza manje amehlo ayo inkosi ngoba yona sekukhona esikubonile. Yathi ngenhliziyo kuliqiniso eligcwele ukuthi beyihlezi kahle lapha kuze kufike lesisikhathi samanje ebeyingasho nasemaphutheni ukuthi siyoze sifike. Akusilutho yayisiyethukile ingqondo yayo yayisebukhali. Wakhumbula ukuthi kayinamanga nje yeza kulelizwe. Yaphuma kufiwa ezweni layo. Ngabe nomatiwane ulapha nje ngoba eqonde ukuhlasela yona noma ulapha nje ngoba naye ebalekela ukufa? Wathi engedlula nje lombuzo engqondweni kaMpangazitha kwaba yinto esobala nje kuyena ukuthi ilapha nje inkosi yamaNgwane ngoba ikhona into eyixoshe emuva. “Awungitshele,” kusho uMpangazitha, amehlo akhe ewakhiphelela uNgengane, “njengoba ngibona sengathi bazozama ukuqala impilo entsha nje kulelizwe lethu banazo kodwa izinkomo abafike nazo, mhlawumbe ebesingathi bazozifuya?”
“Lutho,Bhungane. Yizona abafike baziphanga kuqala kubantu bakho. Sithe silwa nabo ngapha amanye amabutho kaMatiwane ayengena emuxhibeni esiphanga nokudla imbala.”
Wancinciza uMpangazitha, enikina ikhanda. Wayesekhumbula ukufika kwakhe naye kulelizwe wayempofu kangakanani. “Zamehlo amnyama uindlala lezizicelankobe,” kukhuluma yena, esanikina ikhanda. “yizinja uqobo lwazo.”
“Zilambe ziphelile, Hlubi.”
“Kepha kazinakubheka ukuthi zizophila ngokuxhapha ubisi lwabantu bami, zixhafuze ukudla kwabo. Engabe zigcine ngokuchaba amathambo ezazishiyela wona emaxhibeni enu.”
“Impela, Hlubi.”
“Okwamanje wonke amabutho mawahlome sibhekane nabo,”
“Sebelwa ngendlela entsha manje, baba. umuntu bamgwaza ngomkhonto owodwa bawukhiphe kuyena bayogwaza omunye, njalonjalo.”
Wamangala kakhulu uMpangazitha ngoba naye wayeqala ukuyizwa lendlela yokulwa. Wakungabaza kakhulu ukuthi amabutho akhe angakwazi ukulwa ngayo. Nokho-ke wabona ukuthi akusamele ukuba aqhubeke nokuchitha isikhathi eside ngokukhuluma uma engaqindile ukuzumeka njengomnewabo ezweni labo lakuqala.
‘Ngesikhathi ngiza enkosini ngicabange kakhulu ngalendlela abalwa ngayo abakwaMatiwane,” kusho uNgengane. “Ngiyibone sengathi inamandla kakhulu, Hlubi”
‘Uzama ukungitshela ukuthi kukhona okungangcono ngaphezu kwalokhu abasishiye nakho obaba?”
“Mhlawumbe inja yayo inkosi ithe iyabona kanti seyiyaxoshwa ngokubona sengathi lendlela inamandla kuneyobaba,”
“Landa lokho okubonile ukuze name ngizibonele ukuthi ubone kabi yini noma ubone kahle.”
Waphinda amazwi ebeseke wayitshela wona inkosi nayelana nokulwa okusha amabutho kaMatiwane nawo akufunde kuShaka. Wayiphetha inkilimo yakhe ngokuthi, “Njengoba ngikhuluma nayo nje inkosi manje ngibona sengathi kungenxa yayo lendlela besehlulile.”
“Mhlawumbe kungenxa yayo,” kuhlawumbisa uMpangazitha, eseqala ukubona ukuthi induna yakhe iqinisile. Uma ezama ukulwa nawo amaNgwane ngendlela yakhe endala okwenzeke kubantu bakhe abaphethwe uNgengane kusazophinda futhi kwenzeke nakulempi asezoyilungiselela. Noma kanjani kuzomele ukuba nawakhe amabutho agwaze ngomkhonto owodwa. Kuhle ngoba uNgengane ubeseke walwa nawo amaNgwane. Njengoba izobambana nje futhi azokuza ecabanga ukuthi azowaciba. Mhlawumbe indlela azomangala ngayo uma ebona naye esondela kuwona izowenza ukuba asheshe aphele ithemba, ecele empunzini. Lomcabango wamqunga isibindi kangangokuba wafisa  sengathi ngabe isibambene: abone ukuthi ngabe uyazikhohlisa yini ngalokhu akucabangayo. Engqondweni yakhe wabuya futhi umcabango ake waba nawo: uma engaqondile ukuzumeka akasafanele ukuba abe echitha isikhathi. Walivuma kuNgengane iqiniso lokuthi uyayibona naye lendlela ukuthi inamandla. Wayitshela induna yakhe ukuba iphuthume ukuthumela kuso sonke isizwe sakhe ihlanganise amabutho. Iyona-ke ilekelelwa amanye amabutho esifunda sayo ezowakhombisa onke ukuthi iwubone umkhonto ubanjwe kanjani, isihlangu sona sibanjwe kanjani.
Lwafika qede usuku lwamanqamu wayiphaka umfo weHlubi. Wayekhona naye phakathi kwamabutho akhe ngoba efuna ukusheshe abone uma ehlulwa anyamalale angaze afe kanye nawo.
Umuntu owayengayibuka seyidumele, ekwazi ukulwa kwamabutho kaShaka, wayengaboni ukuthi nawo amabutho kaMatiwane akakakwazi ukulwa ngeklwa. Kwakungenxa yaso lesosizathu impi yabambana izinsuku ezine,  kuhlehla amabutho kaMatiwane kubuye kuhlehle akaMpangazitha. Ngalolu olwesihlani nokho kwaba nzima kakhulu emaHlutshini. Aphenduka athi nyawo zami ngibelethe esebheke endaweni ayesevele nje eseyilungisile nenkosi yawo. Lapha-ke ayezofike athathane noMpangazitha kanye nabo bonke besizwe sakhe babheke endaweni eyayingeyabaSia bengakakhumbuli uyise kaMantatisi. Baphenduka, ngoba bethi badukisa umkhondo, bebheka eMohokare. Zonke izizwana zabeSuthu ezasinda kuMantatisi zazingasindi kubona, baziphange lokhu okuncane ezinakho. Bafika eMohokare babangenele abaFokeng sebebabulala. Baphume emizini sebebaleka besakazeka nezwe. Zazingenakusinda izinkomo ebekungezabo kanye nokudla. Ngenxa yokuba esabuswa uvalo uMpangazitha wayengeke athi ngoba nakhu ebehlulile abaFokeng abesezinza endaweni yabo. Cha, funa uMatiwane amfice futhi. Kuhle ambalekele, abe kude naye. Waqhubeka nokuyehlisa-ke iMohokare.
ISAHLUKO 14                          
uMantatisi akalehlisanga kakhulu iGwa. Bathi nje sebengakulendawo namuhla ebizwa ngokuthi iParys wayalezwa uBochabela ukuba kubhekwe eningizimu. Namanje bebesathi uma befika esizweni ebesisathi sizihlalele kahle basingenele ngomkhonto. Zikhona ezazifa ziphele nya , kwezinye babesala abanye ababesinda ngokubaleka, bengazi nokuthi bazoshonaphi manje njengoba izwe selaphenduka ihlane nje. Ababesakuthatha namanje abantu bakaMantatisi kuzo zonke lezizizwe abesebezibulale izinkomo nokudla. Wayelokhu ehambe lokho nje ngoba efuna  ukuba ibanga elizokuba phakathi kwakhe noMpangazitha lizokuba likhulu kakhulu. Emuva kwalokho wayethi uzohlala-ke abuse engasakhathazwa ilutho umtanakhe.
“Sesihambahambile,” kusho uMantatisi, sebengakulendawo namuhla okuthiwa ngeyaseKroonstad. Wayekhuluma kanye noNala kanye noBochabela, behlezi phansi komuthi ngoba bephumula.
uBochabele kanye noNala bayivumela indlovukazi kulokho ekukhuluma kubona. 
“Thina esisaphila basasibhekile abaphansi,” kusho indlovukazi isho ukuswaca inikina ikhanda layo elincane.
‘Impela,Thabang,” kuvuma uBochabela kanye noNala ngokulandelana ngoba nalo belibona leliqiniso.
“Bengibona ukuthi kuzomele ukuba kesibonge ukuze baqhubeke nokusibheka sesikulelizwe esingalazi,” kusho indlovikazi.
“Khoali,” kukhuleka uNala ngoba evuma.
UBochabela yena wathi, “uqinisile,Thabang.”
“Wena, Nala uyawazi umsebenzi wakho asewuzowenza manje njengoba sesizohlabela abaphansi,” kukhuluma uMantatisi, ebheka uNala.
“Ngiyawazi Khoali,” kuvuma igedla lakhe.
‘Wenna Bochabela uzokhetha izinkomo ezizohlatshwa,” kukhuluma indlovukazi, seyibheke kuBochabela.
‘Molunisi,” kuvuma uBochabela.
“Ube neqiniso lokuthi bonke abantu besizwe bazokwanela yinyama yazo,” kulayeza uMantatisi.
Wakhuluma nabo bobabili manje wathi, “Akusilutho singezukubugaya utshwala, senze nokunye esifanele ukukwenza, bazobona nabo abaphansi ukuthi sibenzela lomsebenzi nje sikuphi,”
“Thabang,” kukhuleka uBochabela kanye noNala ngokulandelana.
Lashona lelo seyenziwe intando yendlovukazi. Inyama isiphekiwe neseyosiwe yayisinuka yonke indawo. Babezothi bangadla baqede bese belala khona lapho esikhotheni. Amabutho alenduna ayehlala ubusuku bonke aqaphele okungase kubaphazamise belele, kuthi ngakusasa ebusuku kube ngamabutho aleyanduna , awayizolo wona alale.
Yinye into uMantatisi ayesethe wayifundisa abantu bakhe : ukuhamba basheshe. Ngubani owayengaba neqiniso lokuthi balapha nje uMpangazitha akabalandeli yena wayethi akasisona isiwula kangangokuba usengazithembisa ukuthi isitha  sakhe asibalandeli ebe engazi. Kuhle nje acabange ukuthi bayabalandela; basheshe ngawo wonke amandla abo uma behamba. Babeselokhu bebheke eNingizimu. Imifula enqamula kabili endleleni yabo bayiwele, eminye yehlise izigodi zayo. Yibo labaya beyongena endaweni namuhla engeyase Bloemfontain. Lapha-ke uMantatisi wayaleza ukuba kuphendukwe kubhekwe empumalanga ngoba eseqonde ukudukisa umkhondo wakhe kuMpangazitha. Uma sisamlandela namanje isitha sizokuba siselokhu sibheke eningizimu. Bathe nje uma bedlula  endaweni namuhla engeyaseLadybrand bafica kukhona umfula omkhulu awubuka qede uMantatisi wawuthanda.
“sesifike lapho besihamba nje sibheke khona,” kusho indlovikazi kuBochabela, lapho sebewuwelile lomfula awuthandayo.
“Thabang,” kuvuma uBochabela.
“Ngicabanga ukuthi uyayithanda nawe lendawo,” kukhuluma indlovukazi,  ithi ukumamatheka  ngoba yazi ukuthi uBochabela uzovuma.
“Ngiyithanda kakhulu Molefe ,” kuvuma uBochabela nangempela.
“kuhle-ke lokho ngoba iyona esizokwakha kuyona.’
‘iyabonga inja yakho, Molefe.”
“Ngifuna ukuba ubatshele bonke ukuthi kasisedluli kulomfula esikuwo. Engikubona manje ukuthi sewenyuse size sifike esiphethweni sawo sfike sakhe khona. Mhlawumbe sizokuthi uma siya siqhubeka isikhathi nathi siye  silukhohlwe usizi esidlule kulona.”
‘Thabang,” kubonga uBochabela, ethi ukuwaphonsa emaqeleni awo lomfula. Yayiyinhle lendawo, ivunde imnyama bhuqe.
Nayo indlovukazi yathi ukuwalandela amehlo enduna yayo ngoba nayo ibuka ubuhle bezwe eseyikulo. Bamenza wakhumbula eNamahali lapho eyekhomba khona ngophakathi. Inhliziyo yakhe naye yayisigcwele ukujabula . izwe asebelihambile likhulu kakhulu, nomkhondo sebewudukisile; mhlawumbw nabo abantu bakhe bazobona ukuthi bebengahambeli ubala, bajabule kakhuluu.
Kwaya njengoba ecabangile uMantatisi ngoba sesizwile isizwe sabaTlokoa ukuthi sesisedlule kulomfula sajabula kakhulu. Seyimxoxela induna yakhe ngokujabula  kwaso naye wabona ukuthi bese sikhathele ukuhamba. Wazithethelela ngokuthi ubengenzenjani engayazi into abayiqondile abaphansi? Bebeqonde khona ukuba bazothola isigodi esihle kangaka. Kwasa ngakusasa baqala ukuwukhuphula umfula.
ISAHLUKO 15
Esedlulile endaweni yabaFukeng uMpangazitha uphuma kancane. Watshela abantu bakhe ukuba bakhe izindlu abangahlala kuzona izinyangana. Wahlala-ke lapho kwaze kwaba sengathi amanxiwa akhe azivuthwa. Ngenxa yokuba yena nabantu bakhe sebejwayele izinkomo eziningi kakhulu lezi abase benazo bazibona zizincane kakhulu. Uthi ukuhllala nje lapho ngoba esethuma amabutho akhe ngapha nangapha, uzama ukwandisa zona. Wayefa imfa kabili okomkhovu nokho ngoba ayebuya engaqhubi lutho. Yonke lendawo yayisiphenduke ihlane igcwele amathambo bangaqondi ukuthi abantu abaningi kangaka bebebulawa yini nje ngempela.
Ngelinye ilanga inkosi yenamile ngoba seyiya ukukhohlwa ukulwa kwayo noMatiwane, uNgengane wakhuluma ngesicelo samaHlubi naye ayesizwe ngezinye yezinduna. Ayesithanda lesisigodi, efisa sengathi infosi yawo ingathi ingasale sehlala kusona.
‘Ngiyabona name ukuthi basithanda ngoba sivundile,” kuphendula uMpangazitha.
“Hlubi,” kuvuna uNgengane.
“Pho, sizokwenzenjani?” kubuza inkosi. “Wazi kahle nawe ukuthi sifuna izinkomo, kasizitholi kulezizizwana njengoba nawe ubona. Yisho-ke ukuthi wena ngokwakho uthini.”
“Mina ngizimisele ukwenza lokhu okuthandwa yinkosi.”
“Kuzomele ukuba suqhubeke nokuzifuna,” kukhuluma uMpangazitha, emuva kokuba eseke wathi ukuthula umzuzwana. “asisoze sakwazi unazo manje.”
“Hlubi.”
“Uma siqhubeka nokungazitholi lapha sizokuthi ukwehlisa umfula kancane. ngizwa ngingakholwa neze ukuthi sesingaze sihambe kangako singahlangani nesizwe esinazo.”
‘Hlubi.”
Ngosuku olulandelayo lolo uMpangazitha akhulume ngalo noNgengane  aphuma futhi amabutho akhe aseyobheka izizwe zabeSutu okungase kube zesene zinkomo namanje. Ayengawehlisa umfula, ephuma abheke ngapha nangapha kwawo. Lezozinsizwa ezazihamba noNgengane zazihamba zaze zafinyelela lapho engakaze afinyelele khona amaHlubi. Zathi nje inxa ziqhamuka kwelinye igquma  zazibona izindlwana zabeSuthu zisesigodini. Zajabula kangangokuba zonke zeqa ubala ngoba zilingisela leyo eqale ukukhombisa ngalendlela ukujabula kwayo. uNgengane yena wayemamatheka ngoba naye ejabula. Zazineqiniso nje izinsizwa ayehamba nazo ukuthingeke bakhe ngalendlela abanumzane balemizi bengenazo izinkomo, noma ezimbili nje noma ezintathu. Zakhuluma noNgengane zithi njengoba nje zihlabene nje namuhla inkosi izozibonga noma ikanjani. Zazingaqonde kuphiwa sipho-ke zizokweneliswa yiwo nje umlomo wenkosi, ikhuluma izimamathekela ngoba nayo ijabula. Zalalela uNgengane ezitshela ukuthi kumele ziqhamukele kanjani lemizi ukuze abensondo bangathuki babaleke mhlawumbe nezinkomo zabo. Zaya zisondela kuyona. Njengoba umoya wawuza ngakuzona nje, uma sewudlulile kulemizi, zaqala ukuzwa iphunga lenyama  eyosiwayo. Imilomo yamaHlubi ansondo yagcwala amathe, awagwinya. Leliphunga ayeselizwa manje selokhu aligcina mhlazane uMpangazitha ehlabele abaphansi. Wona uyahlupheka, ngamanye amalanga lishona engazange nhlobo akudle ukudla. lababeSuthu bona basadla ngengxembu endala ngoba ukuhlupheka bengakakwazi. Nakhu nje besabusa ngenyama namanje. Lezwakala sengathi selinuka kakhudlwana manje iphunga lenyama ngoba beya besondela.
“Zihlabile lezizinja,’ kusho uNgengane, sengathi ukhuluma nje uyacabanga. Wanxapha, enikina ikhanda.
Enye insizwa yamuzwa. Ngenxa yokuba icabanga ukuthi ngase kube ukhuluma nayo yaphendula yathi, “uqinisile impela, nduna.”
“Sizokuphuca yona inyamana yakho lena ebekusathi izosela yona siyiphathele inkosi,” 
“Nduna,” kukhuleka insizwe ngoba ivuma .
Kwakunzima kulaba abahamba noNgengane kusho ukuthi abeSuthu sebebabonile bababonile yini beza kude, bazimisela ukubaziba ngoba nakhu bebona ukuthi bazobaphazamisa besasenza lomsebenzi wayo. Babemamathekelana ofeleba kubonakala nje ukuthi ngumsebenzi abawenza ngezinhliziyo eziphelele lona. izimambana zazikhulumela phansi, zihlafuna amaqatha ayede eqotshwe ngomunye. Lapha eceleni kwazo umlilo wawukhihlikile, imibengo yenyama iphambene emalahleni awo. Lowo oyiqobayo waqede eyisusa nje emlilweni ayibeke phezu kwetshe ayiqobela kulona uma eyibona ukuthi seyosekile.
“Njengoba besufulathele nje kuzomele ukuba sibanyonyobele sibabambe,” kuhebeza uNgengane, esethi ukuma nezinsizwa zakhe bebuka lokhu okwenziwa yilaba beSuthu. “Uma kwenzeka besibona, bethuka bebaleka sibasukele. Kumele ukuba sibatshele ukuthi lenkomo abayihlabile bayithathe kuziphi zingabonakali nje kuthina..”
Izinsizwa zakhe uNgengane zenza njengoba ayezitshelile. Indlela abethuka ngayo abeSuthu yazikhombisa kahle ukuthi bebehlezi nje bezosela inyama yabo ngona bengakakababoni ngempela. Nokno-ke kabasitholanga isikhathi sokubaleka ibanga elide ngoba izinsizwa zaba la kukhona. Zababamba zabuyela nabo lapho bebosa khona inyama yabo. Zazibonela nje zingakachazelwa muntu ukuthi sebeze bazumeka kalula nje balibele ukuhlinza isidumbu zomuntu. Inyama leyo esekade eqalile ukuyigwinyela amathe amaHlubi kwakuyizicubu ezasezisikile abazisayo afeleba.
“Nenzani lapha,” kubuza uNgengane, sengathi yena akayiboni lento abayenzayo kanti uyibona kahle kakhulu.
“Besisathi siyadla,” kuphendula omunye umSuthu, eseqhaqhazela njengabangane bakhe ngoba mhlawumbe esebona ukuthi naye lizomshonela njengalo abambulele abebemudla.
“Ningamazimi,” kukhuluma uNgengane, ethi ukuqalaqalaza ngoba efuna ukubona ukuthi asikho yini isidumbu somunye umuntu abambulele lapha nezinjobo, kanye nokunye abakubhincayo boma abangamaHlubi. Waziqhweba izinsizwa zakhe. Zathi uma sezisondele eduze, lezo esezibambe abeSuthu zingabadedeli wathi: “Yini le engiyibona laphaya? Akusilo kodwa ibheshu?”
Uqedela ukukhuluma nje uselikhombile manje ibheshu akhuluma ngalo. ‘yilona, nduna,” kuphendula enye insizwa.
“leziya akusizona izinjobo?’ kubuza uNgengane.
“Yizona ,nduna,” kuphendula yona leyonsizwa.
“Njengoba bangawabhinci nje amabheshu abeSuthu kusobala ukuthi ngelinye iHlubi leli,” kukhuluma uNgengane, enikina ikhanda ebheke inyama abebesayiqoba phezu kwetshe naleyo esemnyama emlilweni ngoba seyisha.
“Akungabazeki lokho Nduna,” kusakhuluma yona leyonsizwa ezinye zithule ngoba zivumelana nalokho ekushoyo.
Bathula bonke manje. Lezozinsizwa ezazibambe abesuthu zazide zibabuka imilomo ecwebezela amafutha. Ngenxa yalesisenzo sabo esinyanyekayo zezwa kuphenduka izinhliziyo, kuthi mazibuyise. uNgengane  wabuye wakhuluma nabo ngesiSuthu manje njengakulesiyasikhathi befika bebuza ukuthi benzani. Wababuzisisa ngalesisidumbu abasidlayo. Kwezwakala- ke manje ukuthi ngempela bekuyinsizwa yehlubi lena. Bona bayibamba ngoba kwenzekile yedukelene nezinye abeyihamba nazo zifuna izinkomo. Wayengenakubashiya lapha bebe bebulale umuntu wenkosi. Babaqhuba babuyela nabo eMohokare.
Esenzweni salaba Suthu ababuye noNgengane amaHlubi athola isifundo esisodwa: umuntu uyadliwa uma indlala seyibhokile. Njengoba izithelo, nezinyamazane, kanye nokunye okwake kwaba kuningi endle kwase kunciphe kakhulu nje baqala ukudla abanye abantu bakaMpangazitha. amaHlubi wona ayeqondana nalabo beSuthu ayesebabambile ngoba asekubona kahle ukuthi baqondana nawo.
Namanje amabutho akhe uMpangazitha ayesaphuma ayofuna izinkomo kodwa abuye engaqhubi lutho ngoba zingasekho ezindaweni esifinyelela  kuzona. Inkosi yakhumbula amazwi ayo ayeke yawakhuluma kukuba induna yayo seyiyitshelile  ukuthi abantu bayo (inkosi) mabasale sebehlala esigodini seMohorake: yathi uma amaHlubi eqhubeka  nokungazitholi izinkomo kuzomele ukuba ake  athi ukuwehlisa umfula. Kwase kufika sona lesosikhathi-ke manje, ngokuba kwayo. Bazidiliza izindlu zabo lezo ngoba seyithe yakhuluma ukuba zidiliziwe. Behlisa umfula. Babuye bahluleka ukuzithola basazobuye nawehlise futhi. Njengoba zazingekho nje kwamele ukuba babuye bawehlise. Bakha amadlangala ezansi nawo, bawadiliza bayehlisa iMohokare. Bakhe amanye, bawadiliza bayehlisa. Nakho-ke bezokuthi besahambisa ngelinye ilanga behlisa umfula bathuke bezithela emhlambini omkhulu wezinkomo. Kwaba isiziwe amaHlubi. Atheleka phezu kwabo abaziqhubayo. Abona ngaphandle kokungabaza ukuthi ngabantu bakaMantatisi laba.emuva kwesikhashana etshelene ukuthi ngabiTlokoa laba  ambona naye uMantatisi nanxa engalitholanga ithuba lokumbulala ngenxa  yokuba amabutho akhe azama ngawo wonke amandla ukuzivikela. Pho, besaciba! Bawaciba bewacibile amaHlubi ede eyivika imikhotshwana yabo. Bathi bangayiqedi ngoba sebewacibile ngayo yonke abangenela esebagwaza ababulala.
























ISAHLUKO 16
Wathi uma ebaleka uMantatisi nabantu bakhe besele bayiwela iMohorake lena abase bengene kuyona bengaboni nokuthi yiyo. Base bengasenazinkomo, bengasenalutho. Baqhubeka nokubheka enigizimu lapho bethi bephenduka bebheka empumalanga babekade bebheke khona. Kwakuyindawo enamawa kanye nezintaba ezimile nje ezibheke phezulu lena abase behambe bebheke kuyona. Wayede ezizungeza uMantatisi, ekhuphuka lezo abona ukuthi engakwazi ukuzikhuphuka nabantu bakhe. Ngenxa mhlawumbe yokukhathazeka ngoba engazi ukuthi uzoshonaphi manje , nangenxa mhlawumbe yokuba esempofu (ebe esadle izinkomo babuye bazidle nakuyena) wayeka ukwenza into enkulu ebeselokhu eyenza sonke isikhathi behamba: ukubheka ilanga ukuthi liphuma empumalanga nje liyoshona entshonalanga yena esehamba ebhekephi nabantu bakhe. Okwakumangalisa kulezindawo ezintsha ayezihamba kuzona ukuthi wayefica ukudla kufihlwe emihumeni yamawa kodwa abantu engabafici ezindlwaneni ayezidlula. Wazizwa eneqiniso lokuthi kabanazo izinkomo abanikazi balemizi ngoba ethi ubengabona nangobulongwe uma mhlawumbe bezikade zikhona, manje sebezifihle njengalokudla ayeseneqiniso lokuthi kufihliwe. Bese behambe, bahamba baze bafika eKolonyama.
Ngenxa yokuba abantu bakhe bese benciphe kakhulu abantu bakhe uMantatisi wayesethe wakhuluma nezinduna  zakhe babonisana ukuthi mabandiswe. Yayingekho enye indlela yokubandisa ngaphandle kokuthi babandise ngabezizwana mhlawumbe abasazohlangana nazo. Labo-ke abangavumanga ukubalandela sebeyobangenela ngemikhonto esebebuye bayenza yathi ukuba miningana njengakuqala bengakahlangani namaHlubi eMohorake.
Manje bese behambe bahamba baze bafika eButha-buthe. Nanxa izinkomo bebengakabi nazo bebedla besutha ngamanye amalanga ngoba ukudla bebekuthola la bekufihlwe khona. Babengakabi nalo iqiniso, nokho besola ukuthi namanje abakahlangani namuntu nje ngoba abanikazi balemizi bebalekile. Babengenaso isikhathi sokubafuna. Uma sebeficwa nguMpangazitha besalibele yilokho bazokwenzenjani? Babeneliswa uma bethole ukudla, benethemba lokuthi bazohamba baze bafike ezweni elisenazo izinkomo bazithole. Yibo labaya behla ezintabeni ngokukhulu ukushesha, bakhuphuke ezinye baye badundubale bahambe emathafeni. Bahambe bahamba baye behlela emaweni ngale kwelinye ithafa. Baqala ukufuna ukudla ngendlela yabo endala. Komunye umhume bafica ikhehla licashe phakathi kuwona. Laliqhaqhazela nje, amehlo alo esecwebe izinyembezi ngoba lisaba ukuthi bazilibulala.
“kusobala ukuthi lonke lelizwe esilihambile elalelikhehla,” kukhuluma uBochabela, sengathi uyancokola kube uhlanya lolu,” kukhuluma uNala.
“lingaselona kodwa lingahlala kanjani kodwa kulelizwe elikhulu kngaka?” kubuza uBochabela.
Esikhundleni sokuba aphendule uNala wathi ukulibhekisisa ikhehla sengathi ufuna ukubona ukuthi lokhu abakukhuluma sengathi bayancokola nje kuyiqiniso yini. Walibona ikhehla labantu lithi cwayicwayi, cwayicwayi, izinyembezi zalo zaqala ukwehla ezidlathini. Wawabuyisela kuBochabela amehlo wayesethi, “Kayikho indlela yokuthola ukuthi zisaphelele yini lapha ekhanda  lalo ngaphandle kokuba uthi ukulibuza imibuzwana, Bochabela.”
‘Impela,” kuvuma uBochabela, amehlo ewabuyisela ekhehleni ngoba ezokhuluma nalo. ‘Awuke uyeke ukukhalela ubala  njengengane wena ,” kusho yena kulona. “ake sithi ukukhuluma sizwane.”
Ikhehla lakhombisa kwafumaniseka ukuthi ulimi lwalo selushwabene emlonyeni. Laqala futhi ukukhala kanti beselizibambile ngoba mhlawumbe licabanga ukuthi lizokwazi ukukhuluma.
UBochamela wayebona ukuthi lesaba ukuthi bazolibulala. Nokho waye ngeke alokothe athi uchitha isikhathi ngalo, funa baphuthelwe ngokukhulu ebebezokuthola. Walixwayisa, elitshela ukuthi uma lilibala ukukhala bazolibulala noma kanjani kanti uma likhuluma bangase belixolele, liqhubeke nokuwandla amabele.
Yayisakhaliphile kahle kakhulu ingqondo yalo ngoba lakwazi ukuzicabangela labona ukuthi maliziqinise. Lakhuluma izinyembezi eziphuma emehlweni alo ampunga zisemanzi ezihlathini ngoba lingakazesuli lathi: ”Mina ngingu Peete.”
“Awuzwa-ke Peete,” kukhuthaza uBochamela. Wayengaqonde kulidlalisa; wayesethe wakhumbula lelo khehla ezwa ngalo ngendlovukazi lisabacashele eMohokare. Ukuba bathi belithobela nje babelingenela ngemikhonto mhlawumbe babangeke babathole oMoloi. Waqhubeka nokukhuluma nalo sengathi uyancokola wathi: ”Yilokho-ke engikufunayo. Konje-ke sizokuthi uma sikhuluma nawe sithi unguPeete waphi?”
“Nginguyise omkhulu wenkosi uMoshoeshoe,” kuphendula uPeete, esula izinyembezi zakhe esezoma ebusweni ngoba umoya wakulendawo wawu mile nje, ushesha ukuyomisa into emanzi. Zasala ebusweni nokho izindlendlana ezimhloshwana ezingabakhombisayo abafikyo ukuthi ubekhala .
KuBochamela waqala wabuya umcabango wokuthi ngasekuba lisangene lelikhehla. Lingelasebukhosini licasheleni lodwa lapha kungekho neyodwa nje induna ekungathiwa ilibhekile? Wabuza uPeete ukuthi: ”Uphi umntanomntanakho, uMoshoeshoe, wena sikufica usathi usicashele lapha nje?”
“Sanele sezwe ukuthi nisendleleni, niza ngapha, salungisela ukubaleka,” kuchaza uPeete. ”Nakho-ke mina sengiwa phansi; ngicabanga ukuthi ngaquleka ngenxa yovalo. Kangiqondi ukuthi uMoshoeshoe wangishiyelani. Nokho ngibuka ngubuke ngibone ukuthi wacabanga ukuthi ngiwa nje ngoba ngifa. Wabaleka nabantu bakhe. Kangazi impela ukuthi ngizokuthi bashonaphi njengoba ngingababonanga ngenxa yokuquleka lokhu esengi khulume ngakho”
Yinye into eyayisithe yamkhanyela uBochamela nabanye ayemi nabo ngaphambi kuka Peete: baqala ukuhlangana noPeete nje ngoba abantu bazo zonke lezizindlu esebedlele kuzona bebaleka njengoba besolile. Nokho ingqondo yakhe uBochamela yabuyela kulento ekhulunywa uPeete. Ubenza iziphukuphuku noma uqinisile? Uma ingabe unamanga, uyamazi uMoshoeshoe ukuthi ukuphi, uzomthola esemchazela lokhu akufunayo manje kuyena.”Peete,” kusho yena, esakhuluma sengathi ukhuluma nengane nje phezu kokuba esezwile ukuthi uyise omkhulu wenkosi lona, ”sichazele lokhu: wena uthi ungu yise omkhulu kaMoshoeshoe. Nokhe akunjalo, uma uzizwa kahle ukuthini, nathi sikuzwa. Uthi wena umntanomntanakho wabaleka nabantu bakhe. Uphi uyise?”
“UMokhachane?” kubuza u Peete.
“Kasisenandaba nokuthi igamalakhe ngubani,” kusho uBochabela, esathanda ukucasuka. ”Uma enguyise kaMoshoeshoe sifuna ukwazi yena.”
“usashona,” kuphendula uPeete.
“Ngiyabona ukuthi uPeete ucabanga ukuthi siyadlala,” kusho uBochabela, ebhekise encekwin kaMantatisi. ”Hambe naye, Nare, uphindele emumva. Thina sisazoke sifune ukudla lapha emuhumeni.”
Wayethembeke isibili uNare, into ayithunyiwe eyenza njengoba eyithunyiwe. Waliqhuba njalo ikhehla waze wafika lapho isizwe saMantatisi sasi qube khona. Kwafumaniseka ukuthi indlala ibhokile kuyena, okwanamuhla nje kuphela lomsebenzi wakhe asewunikiwe ngeke awenze ngokwethembeka. Yena selambe kakhulu kangaka nje kazi ukuthi izingane zakhe zona zilambe kangakanani. Wathanda ukuthi ake aye ukuyobonana nowakwakhe, ezwe ukuthi ukudla abakwabelwe kuncane njengo kwayizolo yini. Uma kukuningana wayenethemba lokuthi uzodla-ke abuye azo bheka uPeete. Okunye futhi okwamqunga isisbindi ukuba ake athi ukumshiya uPeete ukubona ukuthi bonke asebeke bambina babemazi ukuthi ulapha nje utholwe ecashephi, nokuthi nguBochabela othe makabuye naye eze lapha. Wayenethembake-ke uNare lokuthi nalabo abebengakamboni bazokuzwa ngalabo asebembonile, bayizwa indaba yakhe. Wayethi ngenhliziyo esikhundleni sokuba baphazamise uPeete bazomqaphela angabaleki.
Ukuba nje abaTlokoa babangase bekade bayigcina inyama, noma nje ukuba babengakezwa nje ukuthi umuntu uyadliwa, kwakungeke kwenzeke phutha emsebenzini uBochabela ayesethe wawunika uNare. Ishwa kalibiki: ukuba nje lalibika ngabe naye uNare lambikela ukuze ungonakali umsebenzi wakhe awunikezwe ngoba ethenjwa. Nanxa uPeete esezigugele ephelile  waba yisilingo  esikhulu kwabanye abantu bendlovukazi. Babuka izinwele zakhe ezimpunga babuka umzimba wakhe osewushwabene sengathi kasewunagazi, babuka namathambo akhe ezinhlafuno nawezimbambo ezihlale obala nje bezwa befisa inyama. Labo ababejwayelene behlebelana ngalesisifiso sabo. bakhuzana abakhuzanayo ngoba bethi uBochabela uzobenzakabi eke wafika sebemphazamisile uPeete.
Phakathiki kwabo laba ababe khuzana ngalendlela kwabuye kwaba khona nokhu abawu phendula kuPeete okwesibili amehlo abo asebewafiphazile ngoba futhi sebecabanga ngomzimba wakhe oshwabene sewuyinyama yabo. babeselokho bezibambile nokho. ngomunye umnumzane owayehlonipheke kakhulu nje owazibamba yena, wazibamba, isigcino wasizwa isilingo sinzima kakhulu emoyeni wakhe. Lomnumzane waye uRakotsoane. Nguye uRakotsoane lowaya egwinya amathe kaningi ehamba eya lapho ebeke khona Imikhonto yakhe. Wasizwa isisu sakhe sithi klo-o-o-o, ngoba elambile. Wathatha umkhonto wakhe owodwa enikina ikhanda ngoba ecabanga ngendlala eseyimbulele  ukudla angakudla kube kukhona laba eduze manje wayesese qonde kuPeete. Abambonayo esehlome ngalendlela bamuqhelukela, Naye aqhelukele labo abonayo ukuthi ufanele ukubaqhelukela. Ababemazi ukuthi uwuphatheleni umkhonto  bafisa nje sengathi engalibulala ngampela ikhehla ukuze bathole inyama. Wayengathi uma efika uBochabela sebesuthi abhekane naso isihlonishwa lesi esingu Rakotsaone ngoba phela bona bezocasha  ngokuthi inyama  bayiphiwe nguyena .Ababenalesi sifiso abadumalanga neze ngoba wathi nje efika ekhehleni akabe elisikaza nokulisikaza sengathi uzodlala ngalo. Waligwaza kanye mayelana nenhliziyo laginqika phansi likhala ngalo lonke izwi lalo. sebembona uPeete epaquza phansi ngoba esefa ukudabuka kwalabo ebebekhuzana kwaphela. Njengoba kwakungekho nasikhumba abazosihlinza bamane bambenga  nje. Izinkuni zazihlala zikhona ngoba abesifazana bekukhuthalele ukutheza. Bawubasa umlilo wamkhulu wangaka. Bayosa imibengo yabo baqala ukuyidla. bakhuluma bedla bethi bonile ngokuyosa inyama yabo ngoba nakhu iselokhu ilukhuni nje sengathi kayizange isondezwe nokusondezwa emlilweni. Lalilidala kakhulu ikhehla, Sebebona ukuthi inyama yalo beyidinga ukuphekwa isikhathi eside. Yona babeyincoma ngokuthi ”imnanjana futhi imuncu”.
Waye sedlile uNare kodwa engasuthi ngoba ukudla emnike khona inkosikazi yakhe kukade kuncane kakhulu. Iphunga lenyama walizwa eseza nje lapho ebeshiye khona uPeete. Amathe akhe agcwala umlomo wawagwinya. Wathi ngenhliziyo kuyokuba lowomuzi oyosile ube nenhlanhla yokubulala inyamazane ngoba ukade uzingela. Waya esondela, eseximisele ukuzicelela iqatha naye. Nokho wabuye wazibuza ukuthi uzocela kanjani kubantukazana eyinceku yendlovukazi? Ngeke ithi uma ikuzwa lokho idumale, mhlawumbe imxoshe nasekuncekwini? Ithi ingacothulwa isisila ihlekwe. Naye bayomedelela abantu, bamhleke ngoba bethi waxoshelwa ukuhala. Ukucabanga konke lokhu nje wedlula abantu bendlovukazi, uya esondela lapho eshiye khona uPeete. Wathi angafika nje kwaba sengathi uyaphupha lapho ebona umuntu ephuma esixukwini esizama ukumbamba. Wathi uma ebheka wabona ukuthi bazama ukumphuca lenyama ayiphethe. Wabakhuza lababantu abasukela lo ophethe inyama, ebatshela ukuthi mabangafani nezinja zona ezidla zibangisana. Mabafunde ukucela kahle, hhayi ukuphuca. Ukhuluma nje amehlo akhe akulomutu ophethe inyama abasebemyekile ngoba belalela yena. Uyezwa (uNare) ukuthi uyanqobeka; kuthi makacele, makacele, makacele kodwa wesaba ukuthi ozolahlekelwa isithunzi. Ukuze akhulume kahle nalona osayiphethe namanje inyama yakhe sengathi uyangabaza ukuyidla wabona ukuthi makabaxoshe bonke lababantu abahalayo. Wenza njengokucabanga kwakhe nangempela. Pho, abantu bexoshwa inceku yendlovukazi babengathini? bamlalela. Amehlo akhe wawabuyisela enyameni ayeseyidla lomuntu oyiphethe. Amathe akhe uNare agcwala umlomo wawagwinya. Wabona ukuthi ukuze angalahlekelwa isithunzi kuzomele ukuba amane ayibize nje lenyama, angayiceli. kungcono kakhulu uma kukhulunywa ngaye kuthiwe waqwaga umuntu okunokuba kuthiwe wacela. Wayibiza inyama wayamukela qede wayesebuza kulomuntu ukuthi: ”Bese uke wayidla wena noma uyaqala nje ukuyidla?”
“Besengike ngayidle, nceku,” kuphendula lomnumzane ngokukhulu ukuhlonipha.
“Kusobala ukuthi beyiningi,” kusho uNare, esheshe ekhotha izindebe zakhe ngoba amathe ethuke evela odebeni olungaphansi sengathi afuna ukuconsela phansi. Wazikhotha qede wawagwinya.
Umnumzane lo akhuluma naye waphendula ngokuthi, ”ngingathi impela beyiningi, nceku.”
“ngiyakubonga ukukhuluma kwakho iqiniso,” kubonga uNare.
“Nare,” kubonga yena lomnumzane ngoba inceku yendlovukazai imbonga kakhulu kangaka.
“Kuba bewuyisincishani bese uzoshaya sengathi bewungaka yidli nokuyidla.”
“Impela, Nare.”
“Ubunja lokho.”
“Nare.”
“Kusobala-ke ukuthi ngeke ngisakunika lapha.”
“Nare.”
Inceku yaluma-ke enyameni leyo yahlafuna. Yayide ililetha kangolomhlathi iqatha elilumile libuye ilihlafune ngalona. Yathi inxa ibona ukuthi kalihlafuneki kahle yaligwinya ngoba ithi seliyogayeka esiswini. Yakhuluma nalona emphuce inyama yathi, ”ilikhuni, futhi imuncwana, kazi ngeyanyamazane yini.” Akalindelanga mpendulo ngoba wabuye wayibamba ngamazinyo wayidonsa ngazo zombili izandla. Nakhu phela manje wayesuke waqondana nendawo elikhuni ngoba inomsipha. Wayiletha emazinyweni omhlathi wayilumisisa ngawo ngoba ezama ukuyinqamula. Imihlathi yendoda iqinile ngoba seyikade yayidla izimpande kanye nokunye okulikhuni kwasendle kayinqamukanga inani inyama. Waphinda futhi wayihlafuna ngendlela abe hlafuna ngayo iqatha alilume kuqala.
Umnumzane lona amophuce inyama wema nje ngoba enelisiwe yizenzo zika Nare. Mayelana nalokho agcine ukukukhuluma, ukuthi ilikhuni, futhi imuncwana, kazi ngeyanyamazane yini, ukuthanga akamphendule ngoba naye ebona ukuthi empeleni naye ebona ukuthi inceku yendlovukazi imane ikhulunyiswa ukujabula nje. Ngokubona kwase sesihlonishwa uNare wayenalo ilungelo lokukwenza konke ayesekwenzile njengoba eyinceku nje. Mhlawumbe kusasa, izwe selaphenduka laba lihle futhi, uyokuthi (uNare) lapho esehlezi nendlovukazi akhumbule ukuthi ukhona owake wamnika inyama eButha-Buthe. Mhlwawumbe kuyokuthi ngakakukhumbula lokho amkhulumele kuyona ukuze imkhuphule, naye abe utho ezweni. Kwakuyimicabango yakhe lomnomzane, uNare elibele ukuhlafuna amaqatha enyama yakhe elukhuni.
Inceku yayisiqedile ukudla inyama nethambo ebelikuyona seyizamile ukulichaba layehlula yalibuyisela kumnumzane eyithathe kuye lenyama.”Mhlwawumbe amazinyo akho aselukhuni,uzokwazi ukulicaba lelithambo,” kukhuluma inceku.
Ayesalungile nawo lamazwi kaNare kulesi sihlonishwa somnomzane sayibonga inceku ngokuthi, ”Nare.”

Esewusule kahle umlomo wakhe uNare wakhumbula umsebenzi awunikiwe ngu Bochabela: kumele ukuba aye Peete ukuze induna enkulu imfice ehlezi naye, eselokhu embhekile. Walibheka, walibheka ikhehla isigcino walibuza kubantu ngoba engaliboni. Bamtshela ukuthi bekuyinyama yakhe uPeete lena abafice beyibanga kulomuntu amlamlele. UNare wawuzwa ushona phansi umzimba wakhe. Wazisola kakhulu ngokuhala kwakhe. Ukuba nje ubezibambile ubezokwazi ukuyibika kuBochabela lendaba enkulu ngoba ubezokuthi UPeete bamdlile yena esathe shelele. Manje uzothini? Uzokuthi simdlile? Wanikina ikhanda ngoba ebona ukuthi lendaba ingase ifike nasendlovukazini. Ukudla umuntu kwakungesilutho kuyena. Okuyikona okwakumhlupha ukuthi lo abamdlile kwakuyilona okuthiwe makambeke ngoba isezokhulunywa indaba yakhe.
Ukutholakala kukaPeete kwaba nika ithemba abaTlokoa. Bonke abayizwa indaba yokutholakala kwakhe bathi lokho akutshele uBochabela kuyiqiniso. Bakhuthazana ukuba bafune baqinise. Amathambo wona asasa ngoba esebona ukuthi asezoqala futhi ukubulala abantu abadle. Inyama yikhathi izoke ibeningi, enye bayipheke ngomhluzi wenye. Ayesehlala eqaphele ukubona isitha, mhlawumbe nezinkomo zaso. Abafanga imfa kabili okomkhovu  abaTlokoa ngoba kwaya njengo kwethembemba kwabo kwenye yezintaba zambona uMoshoeshoe ecashe phezulu nabantu bakhe. bazibona nazo lezizinkomo  abazifunayo zisesiqongweni sentaba. Akhuphukela kubona amabutho kaMantatisi wawatshela ukuthi kungase kube nzima ukuwehlula akaMoshoeshoe engenhla. wayethe uma ngempela ekufice kunzima wona aze ahlehle sengathi asengenwe ukwesaba, aselungiselela ukubaleka. Noma kanjani azobalandela lana kaMoshoeshoe ngoba eqonde ukubabulala. azokuthi angafika esigodini balwe nawo kahle-ke.
Konke ayesethe wakubona uMantatisi kwenzeka. esefikile esigodini amabutho aMoshoeshoe indlovukazi yatshela amanye amabutho ayo ukuba abe eyolanda izinkomo laphaya esiqongweni sentaba. Ayezohamba ecasha ukuze lawakaMoshoeshoe angawaboni. Lokhu okungaba fanyana kwakhe uMantatisi okwase kukhulakhulile, kodwa kungaka buthwa, wathi makuthathe amakhanzi esinawo esizwe sakhe kuyokuma emaqaleni entaba ehlisene kuyona amabutho akhe nakaMoshoeshoe. Kwakuzowajukujela-ke, kuzame ukuwaphihlizela emakhanda amabutho kamoshoeshoe. Kulempi eyaziwa ngokuthi eyamakhanzi kwakufumaniseka ukuthi anamandla kakhulu amabutho kaMantatisi. Amabutho kaMoshoeshoe aphenduka acela empunzini enyusa isigodi.

Ikhuluma ngokwehlula kwabo
 Isahluko 17
“akisiwona amandla ethu lawa,” kusho uMantatisi, ekhuluma noBochabela.
“Ngamandla abaphansi.”
“Yebo, Thabang,” kuvuma uBochabela ecabanga ukuthi indlovukazi ikhuluma ngokwehlula kwabo uMoshoeshoe.
“Silidabule lonke izwe esilidabulile singatholi nkomo kanti bayazi bona ukuthi basibekeleni ngaphambili,” kusho indlovukazi.
“Impela, Molunusi,” kuvuma uBochabela, sekumkhanyela ukuthi indlovukazi ikhuluma ngokuthola kwabo izinkomo.” Akukho okunye okungabuye kube yiqiniso ngaphezu kwalokho okukhulumayo.”
“Yibona futhi abasisize ukuba siyibone yonke imihume enokudla esingakudla ukuze singalambi sife siphelele endleleni.”
“Uqinisile, umama.”
Emuva kokuba esethule isikhashana uMantatisi sengathi uyacabanga wakhomba izinkomo ezazivinjwe ngamabutho, zimilapha ngaphambi kwabo. Zaziningi, zazingenakulinganiswa nalezo abasanda kuzidliwa nguMpangazitha. Wakhuluma wathi: ”Noma kanjani kuzomele ukuba sibabonge ngaphambi kokuba sidlulekulendawo.”
“Uqinisile, Khoali,” kuvuma uBochabela.
“Bazosihola futhi bayosikhombisa okukhulu kunalokhu.”
“Impela, Molefe,”kuvuma uBochabela kusengathi akazikholwa izindlebe zakhe. Ithini indlovukazi? Ithi noma kanjani kuzomele ukuba bababonge abaphansi ngaphambi kokuba badlule kulendawo? Yayingekho enye indlela yokubabonga ayeyazi ngaphandle kokuba bahlatshelwe izinkomo. Naye yikhathi azoke adle inyama yazo njengalezozizwe ezingahlupheki ngendlela isizwe sabaTlokoa esihlupheka ngayo. Ngenhlanhla wayengaka inyama yomuntu njengeningi yabaTlokoa elaseliphenduke amazimu. Nokho-ke wayethi uma ecabanga eseyedwa abone ukuthi cishe ukuba naye uyogcina eyidlile njengabanye.
“Kuzomele ukuba ukhombe izinkomo ezizobulawa” kukhuluma uMantatisi. ”Ube neqiniso lokuthi zizokuthi uma sezibulewe zibenele bonke abantu bami, kube yilowo nalowo athole iqashana, iqashana, iqashana.”
“Ngizoyenza intando yakho Thabang” kusho uBochabela, ephakamisa isandla ngokuhlonipha sengathi uzokhuleka. Wasukuma wayakwezinye izinduna ngoba eseyolayeza lokho okushiwo indlovukazi.
Bonke ababenikwe umsebenzi wokubulala izinkomo bazihlinze bawusebenza ngokukhulu ukukhuthala. Inyama yababomvu esikhotheni, enye iphanyekwe laphaya ezihlahleni zameva. Ngesikhathi esifanele yabengwa yosiwa ngoba ingekho nencane ezophekwa. wonke amakhanzi abo babewaphelelisele emakhanda amabutho kaMoshoeshoe bengazange becabange ukuthi bangase bawadinge lingakashoni nokushona elanamuhla.
Isihlonishwa leso esanikwa uNare inyama kaPeete sabona ukuthi noma kanjani kuzomele ukuba iqatha laso sizolidlela ngakuNare. Ngenhlanhla samfica eyedwa esathi uyacabanga. ”Sidla inyama-ke namuhla ,” kusho sona, emuva kokuba sesiyikhulekele inceku.
“Yebo, Pitso,” kuvuma uNare.
“Ngiyajabula ukuzwa ukuthi uNare useyangazi ukuthi ngingubani,” kusho uPitso, ekhombisa ukujabula kwakhe nangoke emamatheka. Wayesefisa nje sengathi inceku yenkosi ingamphuca nayo lenyama yakhe ukuze ibone ukuthi isazimisele ukuzithandakisa kuyona.
“Usho kambe ukuthi bekungenzeka ukuba ngingakwazi emuva kokuba ngisinde ekufeni nganxa yenu?” Kubuza uNare, ethi ukuluma enyameni yakhe ngoba engaqondile ukusheshe ayiqede.
Lwathi ukumuthi nke uvalo uPitso ngoba esebona ukuthi mhlawumbe inceku imthukuthelele. Uma kungase kube njalo ngabe ufile. Izifiso zakhe zimenza ukuba azisondeze eceleni kwayo inceku lena zizogcwaliseka kanjani? Mayelana nalokhu kufa akhuluma ngakho uNare wayeke wawuzwa umoyana wokuthi uRakotsoane yambulala kabi kakhulu indlovukazi ngokumkhipha amehlo ngaphambi kokuba imchome othini. Wabona ukuthi kuzomele ukuba azixolisele encekwini kusekhona isikhathi nje. ”Ngiyaxolisa impela, Nare,” kuxolisa yena. ”Nami ngangingazi lutho ngokunika leya nyamana ngikufaka ebunzimeni.”
Wayesakhumbula kahle uNare ukuthi akukho Pitso owamane wamnika inyama: nguyena owamphuca. Manje uzoxoliselani pho? Yayiqotho ngempela lenceku kaMantatisi ingathandi ukuba kube kuxoliswa kuyona nezinto ebona kahle ukuthi kazifanele. ”Kayikho into ongayixolisa kimina,” kusho uNare, ethi ukuluma futhi enyameni yakhe. Wakuphawula ukuthi uPitso lona akayidli eyakhe, selokhu eyiphethe. Waqhubeka nokuthi, “nayo lendaba kaRakotsoane bengimane ngiyithinta ngoba usuke wakhuluma ngokukwazi kwami,”
“Ngiyabonga, Nare,” kubonga uPitso, ephakamisa sona lesisandla aphethe ngaso inyama yakeh sengathi uqonde ukuyigabisela inceku.
UNare wasilandela isandla sikaPitso. ”lesisilima” esikhundleni sokuba sidle inyama yaso silibele ukuyinyakazisa lapha ngaphambi kwamehlo akhe? Kasazi ukuthi esekwake kwenzeka kungase kubuye kuphinde futhi? Kwakumele ukuba sazi ukuthi ngalezizikhathi zendlala ilowo nalowo ulwela isisu sakhe. Kwathi kanti ubengaqondile ukusheshe ayiqede inyama yakhe wayifaka yonke emlomeni ngoba lemicabango seyithe yedlula emqondweni yakhe. Nakho-ke ezothi usayihlafuna ngokushesha abe esebona uPitso enyakazisa isandla sakhe esiphethe inyama. Wabona ukuthi naye usezoqala ukuyidla. ”Ilethe lapho leyonyama ngoba ngiyabona ukuthi awuyifuni,” kusho inceku, ikhangeza.
Kwasekuthe kwenzeka abekade eqonde ukuba kwenzeko uPitso. Washeshe wayinika inceku  sengathi ucabanga ukuthi ingase ibuye iguqule umqondo ingabe isayidinga. ”Uze ungikhumbule, nceku, izwe selibuye lema kahle,” kusho isihlonishwa esinguPitso, simbuka uNare esadla inyama yaso.
“Ngiyokukhumbula kanjani kuthembisa uNare, engazihluphi nakancane ngokubuza ukuthi into kaPitso le ifuna ukuba ikhunjulwe kanjani. Sasisikhulu kakhulu lesisithembiso kuPitso ngoba yena eneqiniso lokuthu uyiqonda kahle into ayikhulumayo uNare. Manje uma ehlala alindele lesosikhathi eziyoguquka ngaso izinto, nabaTlokoa bahlale impilo ebebeyihlezi eNamahale. Yisona-ke lesi ayobheka ngaso ukuba uNare amukhulumele endlovukazini akhushulwe naye.
Bathi banga qeda ukudla abaTlokoa baba yindlela futhi. Basebehlakaniphile manje, bethi ukubona kanye ukubona kabili izinkomo abaziphangwa nguMpangazitha beziqhuba ngaphambi kwabo. Babebuka babuke babone ukuthi yinakho nje naye azithola kalula. Lezi abasebezidle  kuMoshoeshoe zazihamba phakathi kwabo. Yibo labaya behamba emafutheni, bakhuphuke izintaba baye badundubale. sebehambe ezithile bafika emfuleni okwakumele ukuba bawuwele baqhubekele phambili lapho amabombo eselokhu ebheke khona.
“Sengathi sake sawuwela lomfula,” kusho uMantatisi, ekhuluma noNala njengoba ayesemthumile nje uBochabela.
“Nami, Khoali, ngibona sengathi sake sawuwela,” kuphendula uNala, ethe ukuswaca kancane ebheke emanzini sengathi ikhona into acabanga ukuthi uzoyibona kuwona ukuze abe neqiniso.
“Yiwo lo esahlangabazana kuwo nalezizinja ezingamaHlubi,” kukhuluma indlovukazi, seyineqiniso manje  ngoba seyibona amathambo abantu amaningi esakazeke yonke indawo eceleni komfula.
“Impela, Khoali,” kuvuma uNala, nakuyena seyisobala lento ekhulunywa nguMantatisi.
Lwalufanele ukuba lungabe lusangabaza ugedla ngoba kwase kuyoMohorake lena abase nengene kuyona futhi. uMantatisi wathi ukunikina ikhanda lakhe ngoba umzimba wakhe sewuhlasimula. Njengoba elahlekelwe izinkomo zakhe eziningi nje kulendawo azizukulahleka nalezi? Waqalaza enhla nomfula sengathi ucabanga ukuthi kukhona azokubona okuzomkhombisa ukuthi namanje asekhona amaHlubi kulendawo. Waliphendula ikhanda manje wabheka ezansi. Wabuye walinikina futhi, ebonakala nasenyangeni yakhe ukuthi akaphathekile neze kahle. Ngenhliziyo wakhalela isikhathi sabo esebe sichithile. Bathi basabheka phambili nje kanti sebebuye bazungeza babheka lapho beqhamuke khona? Badedela izinkomo zaphuza. Zathi zingaqeda bawela. Yibo labaya beyodundubala phezulu entabeni. Manje bese behamba bethola izizwana zabeSuthu ezathuka zisala zibulawa. Nabo kwakuthiwa mabalandele, babulawe badliwe uma kwenzeka bengavumi. Yibo labaya bebheke enyakatho, babuye babheke entshonalanga. Baliwele iGwa bahamba njalo, sebeliqaphelisisa manje ilanga ukuthi liphuma empumalanga nje lishona entshonalanga bona babhekephi.
Abantu bakulezindawo abase behamba kuzona manje babezifinyela ngezilimi zabo njengezinkomo zabo ezimbalwa. sonke lesisikhathi elabeSuthu linyakaza ngase MOhokari nangase Namahali bona kabahlushwa lutho lapha. Baqala ukukubona okukhulu ngoba uMantatisi esefikile ngaphakathi kwabo. kwathiwa mabalandele umshungu ongabantu bakhe ngoba izinkomana zabo esezithumbile NgabaThwa nje ababenenhlanhla. kulo lonke loluhambo labo abaTlokoa abazange babulale noyedwa umuThwa. Indlovukazi yayibathatha njengezi phukuphuku nje, ithi nomangabe bafile noma bayaphila kabanamsebenzi. Yayibona kungcono khona ukuba bakushiye kuphila ngoba kuyohamba kuhambe bakho mhlawumbe kuze kuhlakaniphe, kuyeke ukuphila ngokuzingela, kuqale ukufuya izinkomo njengabanye abantu.
Naye uMantatise luqobbo wazizwela manje ukuthi usefike kwelinye izwe.
Umlomo wakhe wadabuka njengowabantu bakhe. wawuphenduka ube mnyama uma esewugcobile amafutha, nawo kuye kuye aze ome ngoba ezinyambisa ezinyambisile ngolimi izindebe zakhe. Wawuphenduka ube mhloshana, udabuke ube buhlungu kwesinye isikhathi uma eselambile, noma omele amanzi. Kwase kuke kwabakhona izinsuku lapho nakuyena 


