AMATHONSI 
ABANZI 


(Izindaba Ezimfushane) 

Themba Qwabe 
Maphili Shange 
Nakanjani G. Sibiya 


New Dawn 
Publishers 



Published by New Dawn Publishers 
14 Killarney Terrace, Pietermaritzburg, 3201 

© in text Themba Qwabe, Maphili Shange, Nakanjani G. Sibiya 
© in published edition New Dawn Publishers, 2007 

All rights reserved. No part of this publication may be reproduced, 
stored in retrieval system, or transmitted in any means, electronic, 
photocopying, recording, or otherwise, without the prior permission 
of the copyright holder. Duplicating or photocopying of this publication 
is illegal and may lead to one being charged and prosecuted. 

ISBN: 978-1-920066-62-8 

Printed by: Intrepid Printers (Pty) Ltd, Pietermaritzburg 


OKUQUKETHWE 

THEMBA QWABE 

1. Amathonsi Abanzi 1 

2. Impi Enkulu 8 

3. Umhlola 13 

4. Isinqumo Esinzima 21 

MAPHILI SHANGE 

5. Indodana 28 

6. Umama Wami 41 

7. Isethenjwa 51 

8. Umthwalo 62 

NAKANJANI G. SIBIYA 

9. Izimbali 69 

10. Isiphazamiso 76 

11. Amazimu 86 

12. Ubambo 91 


1. AMATHONSI ABANZI 
Ubukeka ehwaqabele ebusweni uNombuso. Naye uyazizwa nasemzimbeni 
ukuthi akamuhle neze. Akulona usuku lwakhe. Uqale waphoxwa yimoto yakhe 
entsha ceke. Uthena nje lapho ezodlula ngaseMpofana ehamba ngomgwaqo 
onguthelawayeka imoto yakhe yaqala yahixiza. Uthe uyayizama uyayincenga 
lutho ukumnaka. Kuye kwamcacela ukuthi iphelelwe ngamandla. Ayiphelela 
njalo akumqansa lona ehamba kuwo. Uze washayela abazi kahle ngayo 
bamthembisa ukuthi bazoyilanda ngokushesha. Kuthena ngoba umngani 
wakhe uthe uzomlanda wangathandisisa ukuba bamlethele enye azobambisa 
ngayo. Usezosebenzisa eyesoka lakhe kulesi sikhathi ingakakabuyi lena. 

Ubethi–ke akusekho okunye okungabuye kumphule umoya osukwini 
lwanamuhla kanti ushaye phansi kwashunqa uthuli. Kuthe besuka nje 
nomngani wakhe uThabile kwangena ucingo. Alubambe. Abingelele ngomoya 
ophansi. Avume lona oshayile. 
“Nombuso ngiyathokoza ukuthi emva kwesikhathi eside kangaka ngithole 
ithuba lokukhuluma nawe.” Njengoba ezama ukulalelisisa kahle ukuthi izwi 
elikabani, akukho lutho akutholayo. Kuze kufanele abuze. 
“Ube ungubani wena?” 
“Hawu Nombuso, usho ukuthi izwi lami awusalizwa nhlobo? Awusezwa 
nakancane nje ukuthi ngingubani?” 
“Ngabe impela ngiqamba amanga. Usungangisiza wena ungitshele ukuthi 
ungubani.” 
“Cha, kusho ukuthi sesiside kakhulu isikhathi sagcinana. Noma–ke njalo 
kwenza khona ukuthi umuntu akasabalulekile kuwena.” 

Uma ezwa la mazwi uNombuso ubuye kancane umqondo wakhe. 
Azizwe edinwa kakhulu. 
“Kungabi nguSenzo lowo.” Asho ngezwi eselikhuphukile elinokunengeka. 
Ahleke lo muntu osocingweni. Ngaleso sikhathi ezwe kahle uNombuso 
ukuthi nguyena impela uSenzo owayekade ethandana naye ngaphambi 


kokuba azitholele incwasimende yensizwa uMxolisi Zwane ongummeli 
emajajini eThekwini. 
“Nguyena impela uSenzo.” 
“Inamba yami uyithole kuphi? Uyithole kanjani ngempela?” 
“Ngiyitholile ngendlela engiyithole ngayo ngoba bekubalulekile ukuba 
ngikhulume nawe.” 
“Hhayi bo Senzo. Yini ozoyikhuluma nami ngoba mina ngakhuluma 
ngaqeda nawe? Angithi ngasho ukuthi asehlukane ngoxolo futhi ungaphinde 
ungihluphe. Kwenzenjani manje usuze uzingela inamba yami yocingo ulokhu 
ungikhathaza?” 
“Nkosazane ngihlushwa yilokho okwakungilethe kuwena kwasekuqaleni. 
Ngeza kuwe ngoba nginothando lwakho olucwebile. Namanje lusekhona. 
Ngithi-ke asixoxe sibonisane ukuze silungise lokho okudinga ukulungiswa. 
Ngisazimisele kakhulu ngawe nangekusasa lethu. Ngingowakho futhi 
ngiyohlale ngingowakho noma kungenzekani. Ngicela ubuye.” 
“Ngibuyele kuwena Senzo?” 
“Yebo Nombuso. Ubuyele emaphusheni ethu nasemathembeni ami 
nawe. Amathemba ekusasa elakhelwe phezu kothando lwangempela 
lungahlanganiswe nalutho.” 
“Ngibuyele amathonsi abanzi? Angithi usakhumbula ukuthi mina nawe 
sabangani?” 


Wayesakukhumbula uSenzo abakubanga noNombuso isithandwa sakhe 
seminyaka, ithemba lamathemba akhe. Okokuqala kwaba ngukuqonywa 
kwakhe. Okwesibili kwaba ngukunqaba kwakhe ukuyohlola igazi. 
“Angeke uze ushintshe wena Senzo. Uma-ke ngingase ngithi ngibuyela 
kuwena ngabe ngiziphonsa kunoxhaka. Ngabe ngiyela ukuyonethwa 
ngamathonsi abanzi.” 
“Kodwa Nombuso sengizimisele ukwenza noma yini oyifunayo. Ngizimisele 
ukuba ngiqondele wena ukhona noma ungekho.” 
“Senzo engifuna ungenzele khona ngukuba uhlukane nami phansi. Ngiyeke 


ngiziphilele impilo yami ngaphandle kwakho. Ngenelisekile lapha engikhona 
manje futhi ngithokozile.” 

Kwaba ngukuphela kwenkulumo yakhe uNombuso noSenzo ngalelo 
langa. Inhliziyo kaSenzo yashona phansi ngokudangala okukhulu. UNombuso 
yena wayegcwele ukudinwa ngokufonelwa nguSenzo kodwa ethokozile 
ukuthi wayekwazile ukumchitha. 

Wayezame kakhulu ukumkhohlwa kuleso sikhathi eside behlukene. 
ngoba ezimisele ukuqala impilo entsha enenqubekela phambili. Ngenhlanhla 
kwaqhamuka uMxolisi wamsiza ukuba alibale yisikhathi esedlule 
nemigilingwane yaso. Yayimcasula kakhulu indaba yokuqhamuka kukaSenzo 
ngesikhathi engamfuni ngempela empilweni yakhe, engamazi ukuthi 
wayethushuka kuphi. Wayesebenze kanzima ukumkhohlwa. Emva kokuba 
sebehlukene uSenzo wathuthela eKapa lapho ayethole khona umsebenzi 
ophezulu. Wazisalela yedwa uNombuso wazinakela umsebenzi wakhe, 
lokho okwagcina kumhlomulise ngokuqokwa njengomlawuli oyinhloko 
enkampanini ayisebenzelayo njengamanje. 

Aze ayofika edolobheni uNombuso esadiniwe. NoThabile 
wayezibonela ukuthi konakele ulwandle lwaludiniwe. Lokhu umazi 
kahle ukuthi akafuni kukhuluma nakukhulunyiswa uma ecasukile wavele 
wamyeka kanjalo. Sebefikile edolobheni uNombuso esadiniwe nakuba 
kwase kungconywana, wehla emotini waphuthuma ngaphakathi endaweni 
eyayisebenzela udokotela wakhe. UThabile yena waziyela empophomeni 
yakwaNogqaza wayozitika ngobuhle nokukhanga kwayo. Wayezobuya 
ngoba esezothatha umngani wakhe. 

Ngaphakathi kwakugcwele kuphuphuma. Kwakusho ukuthi udokotela 
wayenewozawoza kubantu abaningi, bemkhonzile futhi bemethemba 
ngezimpilo zabo. Phela wayenozwelo, ubungani futhi ebanakekela kakhulu 
abagulayo. Lokhu kwase kumakhele udumo nasezindaweni ezilena ezinqeni 
zezwe. Akayitholanga indawo yokubeka isinqe uNombuso ngoba zonke 
izihlalo ezithofozelayo ezazilapho zazinabanikazi bazo. Kwamphoqa-ke 


ukuba azimele. Wabekezela nakuba wayewuzwa umzimba ubuthakathaka 
njengomoya wakhe. Wadonsa iphepha wazifundela lona ezama khona 
ukuziba ukutotoba kwesikhathi esasicele onwabini. 

Laphaya buqamama kancane kwakukhona insizwa eyayilokhu 
ikhwehlela. Yayikhwehlela kabuhlungu kube sengathi izovele iphalaze 
amaphaphu nesibindi. Ikhwehlela ize ikhale izinyembezi kubonakale 
ukuthi owesimame osemncane owayeseduze kwayo wayengasazi ukuthi 
kwakufanele enzenjani. Yayibambekile impela. Wonke umuntu usethe njo 
kuyona ngamehlo nobuso bokuyidabukela. Asikho nesizathu sokuqagela 
ukuthi idliwa yini lokhu ubuso nomzimba wayo uxoxa indaba abantu 
abangadingi nakuyitolika. 

Ekuyibukeni insizwa leyo uNombuso wavele wabona uSenzo kuyona. 
Abantu abafana noSenzo nabo bayogcina bedliwa ngukufa abaphuma 
bona behambe beyokuzingela. Azizwe esedinwa kakhulu futhi. Aze 
ashiselwe emzimbeni kube sengathi angalikhumula leli jezi lakhe. Yini nje 
angayibuyelela kuSenzo? Abuyelele ukufa kuSenzo oqhamuka namuhla 
esethi uselungile. Kade eyekeleni sonke lesiya sikhathi ethandana naye? 
Angithi njalo wayethi uma egila imikhuba yakhe abe elokhu ethi uyaxolisa, 
okokugcina ngci. Phela uSenzo uyodela mhla walala nabo bonke abantu 
besifazane abakhona emhlabeni. 

Yini nje afuna ukuba bayibuyelanele? Cishe usenesifo nje njengoba 
esencenga ekhuluma indaba yokuthi uselungile. Hha, ngeke! Akakhohlwe 
impela uSenzo. Siningi kakhulu isikhathi sakhe amchithela sona. Ukuba leso 
sikhathi wayesihlezi noMxolisi ngabe kumanje useshadile usehlezi emzini 
wakhe. Ngabe ungunkosikazi kaMxolisi, indoda yangempela ethembekile, 
enozwelo futhi enothando lweqiniso. 

Azithuke esemoyizela uNombuso uma ecabanga ngezikhathi ezimnandi 
asezihlale noMxolisi. Akusikhathi eside sona kodwa kulezi zinyanga 
ezintathu bethandanile usemnikeze konke wamnika nezizathu zokuba 
amethembe, angamngabazi nakancane. Kulowo mzuzwana kukhale ucingo. 


Aluphendule ngezwi elipholile kepha ngokushesha lishintshe ligcwale ulaka 
nokudinwa. Akuyena lo muntu abecabanga ukuthi nguyena. Futhi ulingwa 
ngempela. 
“Kanti ufuna ngize ngisho kanjani ukuthi angisakufuni? Awuhlukane nami 
phansi! Ungaphinde futhi ungifonele. Ngicela ngempela usize umoya 
wami.” 

Wayeseshintshe ngisho ebusweni. Esethwele ulaka nentukuthelo 
enkulu. Eqeda ukuthetha nje abantu bonke base bemgqolozele bekhexile. 
Uma ebona lokhu ashawe ngamahloni kodwa aziqinise kwaba sengathi 
akanandaba. Bamsinde abantu. Awahlome phansi awakhe amehlo. 
Ngokushesha akhumbule iphephandaba abeliphethe. Wavula lona walifunda. 
Kulona abone isithombe somuntu wesimame odumile ayemkhonzile. 
Kwakungumuntu ohlonishwayo futhi owaziwayo. Efundile futhi ngoba 
wayenguSolwazi. Njengesishoshovu sokulwisana nengculazi wayephumelile 
obala washo ukuthi naye wayenesandulela ngculazi. 

Indaba eyayihambisana nesithombe sakhe esihle yayixoxa ngaye 
nangempilo yakhe. Wayifunda yonke uNombuso. Ngasekugcineni kwendaba 
kwakushiwo ukuthi intokazi leyo yayizoba sohlelweni lukamabonakude 
ngalobo busuku. Nakanjani uNombuso wayezolubuka lolo hlelo. Eqeda 
nje ukuyifunda indaba leyo wabizwa ngaphakathi egunjini udokotela 
ayexilongela kulona iziguli. Wangena wathola ukuxilongwa naye. Udokotela 
wamthola engenankinga emzimbeni. Kepha wamnikeza imithi namaphilisi 
okulwa nokukhathala, esemhlabile nangomjovo. 

Eseqedile waphumela phandle lapho athola khona uThabile 
esemlindele. Basuka lapho baqonda endaweni yokudlela eyayidayisa ukudla 
okwehla esiphundu kodwa okumba eqolo. Bathenga base bezitika. Yangenake 
nendaba kaSenzo. 
“Kodwa usakuthanda yena.” 
“Manje ngubani onendaba nalokho?” 
“Cha, angisho lutho olutheni mngani wami. Wonke umuntu unelungelo 


lokuzithathela izinqumo ngempilo yakhe. Nawe ngeyakho le mpilo.” 
“Uqinisile–ke kulokho. Futhi ngifuna ukuyiphila ngenjabulo nokweneliseka. 
Anginakubuyela kuSenzo nokungathembeki kwakhe. Ngasinda ekuqaleni 
ngaphuma ngingenamyocu phezu kokungaziphathi kahle kwakhe 
okungakaya. Uma ngingabuyelana naye ngabe sengizosa emlilweni 
ongangishisa ngikhale ngingathuliswa muntu.” 
“Kodwa ngiyacabanga ukuthi uqinisile uma ethi usezimisele ngokushintsha. 
Egcina ukungifonela wathi usanda kuthola imiphumela emihle yokuhlolwa 
kwegazi. Wathi–ke usezimisele ukuqala impilo entsha.” 
“Cha mina angeke ngisalunga kuyena. Akangixolele impela. Akabheke 
inhlobo efana naye.” Asho aze achize uNombuso. Pho ubani yena? Uyazazi 
phela umuntu ukuthi muhle futhi uyazitshela. 
“Kusobala mngani wami ukuthi usuzibophezele kuMxo.” 
“Kufanele. UMxo uyikho konke engikudingayo. Futhi–ke usekhuluma 
nendaba yokushada.” 
“Hhayi bo! Usho ukuthi senazana kahle njalo ezinyangeni ezintathu nje?” 
“Ngimazi kahle mina. Ungivulele konke ngaye. Uyazi nje ukuthi ngaphambi 
kokuba ahlangene nami ubesehlale iminyaka emithathu yonke engathandani 
namuntu futhi engahlangani namuntu?” 
“Ini? Ethi wenzelani?” 
“Uthi waya ukuyohlola wathola ukuthi akanalutho wase ethi akazihlalele nje 
aze athole umuntu othembekile.” 
“Lowo muntu nguwena?” Abuze ngokuhleka okuncane. 
“Nakanjani.” Aphendule ngalo uhleko naye uNombuso. 
“Manje-ke yena akafunanga ukuba wena uhambe uyohlola.” 
“Lutho. Wavele wathi ngoba uyangithanda futhi uyangethemba uyakholwa 
ukuthi anginalutho.” 


Bayiqhuba ingxoxo lena baze baphumela nayo phandle bayongena 
nayo emotini. Sebesemotini kwafona uMxolisi. WayeseThekwini esaqedela 
umsebenzi. Wathi nakanjani ngehora lesikhombisa wayezobe esethelekile. 


Nangempela ngehora lesikhombisa wafika. Wafika etubekile ngukukhathala. 

Into ayeyidinga kakhulu kwakungukugeza ngaphambi kokuba adle. 
Nangempela wangena endlini yokugezela wavulela amanzi. UNombuso 
wazihlalela wabukela uhlelo ayevele elulindele. Wamangala ukubona kahle 
ukuthi uGloria Nzimande wayemuhle ngaloluya hlobo. Ezethembile futhi 
noma ekhuluma nje. Imibuzo eyiphendula kalula nangobuhlakani obukhulu. 

Abuzwe ukuthi zikhona yini izinhlelo zokushada. Lowo mbuzo ubuzwa 
nje noNombuso wayesacabanga ngawo. 
“Hhayi njengamanje. Indoda ebengiyethemba ingidicilele phansi. 
Ayethembekanga kimina. Sihlukane nayo ezinyangeni eziyisihlanu 
ezedlule....” Adabuke uNombuso uma ezwa le nto eshiwo nguGloria. 
Izinyembezi zaqala ukwakheka emehlweni akhe noNombuso waqala 
wakhala. Inhlobo kaSenzo lena eyagila umntanomuntu. 
“Okungiphatha kabi kakhulu ngukuthi ngiyazi lapho ekhona usaqhubeka 
namanga ucekela phansi abanye abangamazi ukuthi uyimpisi embethe 
isikhumba semvu.” Umphathi wohlelo abuze ukuthi myalezo muni 
ayengathanda ukuwudlulisela kuyena lowo muntu uma kungenzeka ukuthi 
naye ubukele uhlelo. Kukulowo mnyama lapho angena khona uMxolisi 
eseqedile ukugeza. 
“Into engingayisho nje kuyena uMxo ngukuthi ngicela acabangele labo bantu 
abangamazi ikakhulukazi ngoba yena uyazazi ukuthi isimo sakhe sinjani.” 

UNombuso wabuka uMxolisi phambi kwakhe. Wambona ekhamisile 
ngokukhexa egqolozele intokazi eyeyigcwele ubuso bukamabonakude. 
Ubuso bukaMxolisi babuphaphathekile. Kwanyakaza kancane izindebe 
zakhe, kwaphuma amazwi ngamalimi wathi, “Glo kodwa yini lena ongenza 
yona?” UNombuso wajuluka ngaleso sikhathi. Ngezwi elivevezelayo 
elinokukhala washolo phansi wathi, “Mxo, kodwa yini lena ongenza yona?” 
Waphubuka wakhala ngomunyu omkhulu. 


2. IMPI ENKULU 
Kwathula kwathi cwaka endlini ngesikhathi uMaNgidi eqeda ukubikela 
uDladla ukuthi indodana yabo uNtokozo wayefonile wathi ucela 
ukuzokhuluma nabo. Washintsha ngesikhathi uDladla ebusweni. Waqala 
wadla imihlathi kwaqhansa imithambo ebusweni bonke. 
“Uthena ufunani kimina uNontokozo wakho lowo?” wabuza ngesankahlu 
uDladla kumkakhe. 
“Hawu baba awufuni ukuyeka le nto yokubiza uNtokozo ngoNontokozo?” 
“Ngiyeke kanjani nkosikazi ngoba phela ngathi ngizala insizwa ezovusa 
umuzi kababa, kanti ngizala umuntu wesimame? Futhi okwami madoda! 
Ngake ngalingwa, ngimfunge uNobelungu kababa. Umfana avele ashintshe 
esikhaleni nje aphile impilo yobuntombazane.” 

“Baba, uthena ucela ukufika kusasa lokhu okusayo.” 

“Musa nkosikazi ukuphendula into engingayibuzanga. Mina ngibuze ukuthi 
uthena ufuna ukungibonelani.” 
“Akachazanga baba kepha uthena ucela ukusibona sobabili, kukhona afuna 
sikuxoxe.” 


Adinwe kakhulu uDladla uma ezwa elodaba okumele luxoxwe. 
Nakuqala washo kanjalo uNtokozo, wakhuphula amathemba abo 
njengabazali, ikakhulukazi yena uyise owacabanga ukuthi wayefuna 
ukukhuluma indaba yokuthatha. Bamnika ithuba lokukhuluma nabo ngoba 
wayevele ebuyele lokho eGoli. Eseyiqala indaba bajabha bawohloka 
esebatshela ukuthi kunensizwa ayezwana nayo eyayizimisele ukumthatha 
futhi naye ezimisele ukuthatheka. 
“Angifuni nakumbona uMaDladla kulona owami umuzi. Ngoba niyafonelana 
naye ngicela umtshele ukuthi ngisho kanjalo.” 
“Kahle ngamatshe Mgabadeli. Mvumele umfana eze lapha sizwe ukuthi 
uthini. Ukhumbule phela baba ukuthi useyingane yethu ngisho ngabe 
kwenzakani ngempilo yakhe.” 


Abeke phansi inkomishi yetiye abeyiphethe uDladla. Kuthi kanti 
ubekhuluma ezibukele izindaba kumabonakude aphenduke manje abheke 
ngqo kumkakhe. 
“Nkosikazi,” esho ngezwi eligwavumulayo uDladla. 
“Baba,” esabela ngezwi eliqhaqhazelayo uMaNgidi. Wayemazi phela umyeni 
wakhe ukuthi uma esekhuluma kanjalo wayesuke eseshintsha kakhulu. 
“Uma uthi le nto yakho owayizalayo ngumfana uqonde ukuthini? Uthi 
akuyona inhlamba leyo kubafana? Wake wezwaphi kuthiwa kukhona umfana 
othandana nomunye umfana bese kuthiwa izinto zihamba kahle? Usho 
ukuthi ukuba mina ebusheni bami ngaqabulana ngabambana nomunye 
umfana ngabe lo muzi ukhona?” Washo egqolozele umkakhe umfo 
kaDladla. 

UMaNgidi akakwazanga ukuphendula leyo mibuzo. Lokho kwamnika 
ithuba uDladla ukuba aqhubeke nemibuzo. 
“Ngabe kwayena Nontokozo lowo engamzala mina enguNtokozo ukhona 
kulo mhlaba? Ngabe washada nobani wena? Hhayi bo, MaNgidi musani 
ukuvumela izingane zigile imikhuba zibulale izwe phambi kwethu 
kunokuba zilakhe.” Wayengalokotha akhulume athini uMaNgidi uma 
ulwandle selubhoke ngamadlambi anje? Wavele wawuhlaba inhlali, egwema 
yona iminyovu ukuba ingamtinyeli. Asukume uDladla ashiye kwatiyana 
lelo nomabonakude, aqonde egumbini lakhe lokulala. Impela imdinile le 
ndaba kaNtokozo. Kwasekuqaleni yayimdinile, bangabona nhlobo ngehlo 
elifanayo kwaze kwadingeka ukuba bahlukane ngezindlela. Wamxosha wathi 
akaphume aphele emzini wakhe. 

Selokhu ahamba lokho uNtokozo ekhaya, wabashiya kanjalo abazali 
bakhe nezingane zakwabo. Nangempela uDladla wayengafune kuyizwa 
indaba yokubuya kukaNtokozo. Abuye ayephi? Akakadeli ukuthela lo muzi 
ngehlazo? Adinwe kakhulu uDladla. Ngeke impela akwazi ukukhuluma 
noNtokozo. 
“Angeke impela ngikwazi nkosikazi. Ulungile ehleli khona emahlathini 


lapho. Ufuna ukuzongiphoxa futhi.” 
“Baba, saphoxeka sonke ngalo mkhuba owagilwa yindodana yethu. Kodwa 
baba lokho akushintshi iqiniso lokuthi uyindodana yethu, uyinyama negazi 
lethu.” Athule nje uDladla. Ulele ubheke phezulu. Umuzwa kahle umkakhe 
njengoba ekhuluma naye. Kodwa akafuni ukuphendula. 
“Mgabadeli omuhle ngiyakucela ukuba umvumele uNtokozo eze lapha 

ekhaya. Ngiyacela futhi ukuthi ekufikeni kwakhe, simamukele ngezandla 

ezimhlophe, simnike nendlebe.” 

UMaNgidi wayenomuzwa wokuthi wayesemnqobile umyeni wakhe. 
Kodwa kwakumkhathaza kakhulu ukuba angalikhiphi alimise ngesihloko 
elokuthi kwakulungile, wayengeza uNtokozo. Noma esevuka akashongo 
lutho kumkakhe. Waqeda ukuthandaza, okwakuyinto ayeyenza nsuku zonke 
wase eqonda endlini yokugezela wavulela amanzi. Esephuma eseyogibela 
emotweni yakhe, washo lalinye kumkakhe: “Sizobonana ntambama.” 

Esuka lapho waqonda kumfowabo omncane. Wathi efika nje wabe 

eluthula udaba olwalumkhathaze kakhulu enhliziyweni yakhe. 
“Futhi ngizwa kahle mfo kababa ukuthi ngizomelwa yinhliziyo.” 
“Usho ukuthi akukuhle Mgabadeli ukuba umvumele eze ukuze phela uzwe 
ukuthi uthini.” 
“Ezothini kubani?” 
“Hleze uzokhuluma into ebalulekile.” 


“Uyabona mfowethu into azofike ayisho yiyo leyo ayisho ekuqaleni ngize 

ngimgqema ingozi ngewisa. Uzophinde athi asemukele umuntu amkhethe 
ngoba emthanda. Hleze-ke okusha kungaba yikho ukuthi ufuna samukele 
ilobolo.” Ahleke kakhulu uMsuseni uma ezwa umfowabo ekhuluma 
eyelobolo. UDladla ambuke emehlweni umfowabo.“Kodwa uhlekani izwe 
lifa nje? Wake wabona ukuthi life ngathi kanje?” 
“Ngihleka khona lokho Mgabadeli. Wake wezwaphi izwe lingaka nje ukuthi 
amabheka akhishelwa indoda ngenye indoda? Wo hhe!” 
“Mfowethu ngicela ungisize-ke unginike isibhamu leso esake sakhuluma 


ngaso.” 
“Hhayi bo mfowethu. Kanti usuzimisele ukukhipha isidumbu yini?” 


“Ha! Ngingathini ukuba abafokazana laba bafike ngimpumpununu nje? 

Ubani obaziyo ukuthi abazile ngempi? Ubani owaziyo ukuthi ekukhulumeni 
kuzobheduka hlobo luni lwempi?” 

Cha, baxoxa baqeda oDladla. Wakuthola ayekufuna. Ntambama eseya 
ekhaya kwase kukuyena. Ekhaya wafika ngazo izikhathi ayejwayele ukufika 
ngazo. Lapho engena ngesango wayibona imoto eyayimi egcekeni, ibhalwe 
ngesilungu ukuthi, “Thanks GP”. Kwakuyiyo ayezwe ngomkakhe ukuthi 
uNtokozo uyithengile. Anxaphe kakhulu! Yini ayibongayo uNontokozo? 
Ubonga imikhuba yokungcola abayenza nalo mfana athandana naye? 
Ubonga ihlazo athela ngalo lo muzi kaGwazudele? Angafuni nokupaka eduze 
kwayo. Ayimise lena kude eyakhe. Ayicishe. Avale amehlo asho umthandazo 
omncane, anxuse ukuba iNkosi imsize angahluthuki adale umonakalo 
wokulimaza umuntu njengoba enza ekuqaleni. 

Ehle emotini. Adonse isikhwama sakhe. Nguye lowaya eqonde 
emnyango. Uhamba kancane. Yini angayijaha? Ukuphulwa inhliziyo 
ahlukunyezwe yingane okufanele ngabe iyinkosana yakhe? Angqongqoze. 
Avule. Uma ebeka unyawo emnyango wasekhishini alizwe izwi likaNtokozo. 
Kube khona ukuthinteka enhliziyweni yakhe. Kudala aligcina. Futhi kuyasho 
ukuthi wayemkhonze kakhulu. Asondele aze aqhamukele khona endlini 
yokuphumula. Nangu uNtokozo. Amuthi halamuzi nje ngehlo. Lona ahamba 
naye akafuni nokumbuka. Akafuni nokumbona. 

Adlule aye egumbini lokulala. Afike abeke isikhwama. Athandaze 
kancane futhi. Uyayizwa inhliziyo isishaya mawala. Abuyele khona endlini 
yokuphumula. Ahlale ngakumkakhe. Kuthuleke. Kuze kube nguNtokozo 
obingelelayo. 
“Sawubona Mgabadeli.” Asho ngezwi elipholile, eliphansi. Avele azithulele 
uDladla. 
“Ninjani baba?” 


Nya. 
Kuphinde kuthuleke kuze kungenelele uMaNgidi. 


“Usefikile uNtokozo baba.” 

“Ngiyambona.” 
“Kukhona afuna ukukukhuluma nathi baba.” 
Nya. 
Namanje usabheke phansi uDladla. 
“Baba, ngiyazi ukuthi nganiphula izinhliziyo esikhathini esedlule. 
Ngangingazenzi nami baba nawe mama. Angibanga nawo ngaleso sikhathi 
amandla okulwa nginqobe isilingo engangibhekene naso. Konke ngakubona 
kufanele kwenzeke ngendlela okwakwenzeka ngayo.” 


Indlela akhuluma ngayo uNtokozo kuyezwakala ukuthi ikhona 
inkulumo ayendlalelayo. 
“Namuhla baba nawe mama ngicela ningamukele futhi namukele nanansi 
intokazi engihamba nayo esesivumelene nayo ukuthi sizoshada maduzane 
nje.” Avuse ikhanda ngokushesha uDladla. Abuke intokazi leyo. 
Angawakholwa amehlo akhe. Hhayi bo, yintokazi ngempela, yinhle iqedile. 
“Igama layo nguSanelisiwe waseMabheleni kwaNongoma,” esho uNtokozo 
ebambe isandla sayo. Uyibuka emehlweni. Ahleke kancane uMaNgidi abuke 
umyeni wakhe. Babukane. Adlule amehlo kaDladla aye endodaneni yakhe. 
Asukume asondele kuyona. Alule isandla baxhawulane. 
“Siyabonga Mgabadeli omuhle. Siyabonga Ntokozo. Sanelisiwe ngentokazi 
lena osethulela yona.” Kuzwakale kancane izwi likaMaNgidi lisholo phansi 
lithi, “Makabongwe uThixo.” 


3. UMHLOLA 
Ucingo lwangena ngehora leshumi ebusuku. Kwakungumfundisi uMthethwa 
ongumakhelwane wasekhaya endaweni yaseNkehlenkehle. Akandanga 
ngamazwi. Wavele wathi nje angiphuthume ekhaya. Kukuphi-ke ekhaya 
ngisuka edolobheni eDandi? Cishe ukuba ngamahora amabili agcwele. 
Gubhubhu! Amakhaza ashubisa umnkantsha. Akushaya kube sengathi 
uthelwe ngamanzi abanda qa noma umbethe iqwa uqobo lwalo. Phela 
kuphakathi nobusika futhi manje. Ngigqoka nje ingqondo iyathatha iyabeka 
ukuthi ingabe kwenzenjani ekhaya. Umama akanalutho oluke lwabikwa 
ukuthi luyamgulisa. Kungenjalo ubezofona uBhekumuzi umshana wami 
asho ukuthi ugogo wakhe ubambekile. 

Ngize ngiyongena emotweni ngilokhu ngikhathazwe imibuzo 
eminingi. Nasemgwaqeni kube yiso leso, ngaze ngayongena ekhaya. 
Kuyakhanya nasebaleni. Ngiyimise kahle imoto yami eduze kwekamfundisi. 
Ngehle ngiphuthume ngaphakathi ngokushesha. 
“Sengifikile baba.” 
“Wenze kahle waphuthuma ndodana.” 
“Ngiphuthume baba, kwenzenjani? Mama kwenzenjani?” ngibuza njalo ngoba 
ngimbona umama egobodisile kusofa lona ahleli kuwo. Aphakamise amehlo 
umama angibheke. Ngibone kunezinyembezi ebusweni bakhe. Kube sengathi 
ufuna ukuqala ukukhuluma. Ngicijise izindlebe. Ngimuzwe enhlinhliza. 
Avele aqale akhale kakhulu. Ngisondele eduze kwakhe, ngimbambe. 
Aqhubeke akhale. Ngiyazama njalo ukumthulisa ukuze angichazele ukuthi 
kwenzenjani. 

Kube yisikhathi eside ekhala. Ngibuze ukuthi uphi uBhekumuzi. 
Angithi ngicabanga ukuthi hleze ukuba inkinga ingaye. Cishe kukhona ingozi 
emvelele. Nokho umama anyakazise amahlombe ekhombisa ukuthi akazi. 
“Pho kwenzenjani kanti mama? Khuluma ukuze sibone ukuthi singakusiza 
ngani.” Yimina lowo ngezwi lokuncenga. 


Lutho ukuthi angiphendule. 
“Ungamjahi ndodana. Uma esekulungele uzositshela,” esho ngezwi eliphansi 
umfundisi. Vele bengingasazi ukuthi ngizothini kumama. Angazi futhi ukuthi 
kumele ngenzeni. Ngibuke umfundisi. Naye angibuke. 


“Nawe baba akakutshelanga ukuthi kwenzenjani ngesikhathi ufika lapha?” 

“Ndodana ngize lapha ngoba kade ngimuzwa ekhala ememeza. Cishe ukuba 

bekuyoshaya ihora lesishiyagalombili. Ngifike ngangqongqoza ngamemeza 

ngimtshela ukuthi akavule yimina. Kuthathe isikhathi ngaphambi kokuba 
avule. Ngimthole ekhala kakhulu futhi eqhaqhazela kubonakala ukuthi 
ushawe kakhulu nguvalo. Into ayishilo kuphela ngukuthi angimbizele 
wena.” 
“Kazi uthuswe yini lena emshayise ngovalo kangaka?” 
“Angazi impela nami ndodana.” 
“Cishe uthuswe yizigebengu.” 


“Angeke ngazi ndodana kodwa ngifike ngalunguza amakamelo onke 

ngangabona lutho. Akukho muntu olapha ngaphakathi.” Ngisukume. 
Ngiqonde kuwo onke amakamelo. Ngilunguze kuwo omahlanu. Ngingaboni 
lutho. Ngibuyele kuyena umama. Ngiphinde ngihlale phansi eduze kwakhe. 
“Mgabadeli omuhle, khuluma phela ungitshele ukuthi kwenzenjani.” 

Ngimuzwe enyakaza. Asukume. Angibambe ngesandla. Angidonse. 
Ngimlandele. Nguye lowaya engiholela ekamelweni lakhe. Singene 
ngaphakathi. Angikhombise iwindi. Ngisondele kulona. Ngigudlule ikhethini 
elide elize liyoshaya phansi. Phansi ngikhangwe ngucelemba onegazi. 
Kukhona namaconsana egazi phansi. Iwindi livulekile gengelezi. 
“Izigebengu zingena ngalo iwindi lelo engathi ngilungisele lona ukuze 
livaleke kahle.”Asho ngezinyembezi umama. Kungithokozise ukuthi 
useyakhuluma. 
“Ezakuphi lezo zigebengu mama?” 
“Angizazi. Kodwa ngangishilo ukuthi leli windi alivaleki kahle.” Uqinisile 

endabeni yewindi. Kulokhu kokugcina ngifike lapha ekhaya wangibikela 


impela ngalo. Ngikhumbula kahle ukuthi uBhekumuzi wathi angikhululeke 
yena uzolilungisa. Nangempela ngaliyeka ngoba ngethembe yena. 
“UBheki wayethe uzolilungisa yena mama. Wabuye wenzenjani?” 
“Umuntu yini lowo? Ungangitshelani ngomuntu ongahlali lapha ekhaya.” 
“Uhlalaphi kanti?” 
“Akahambi lezi zinto zakhe zebhola?” 
“Ugcine nini ukubuya eze lapha ekhaya?” 


“Angisazi kodwa sekunesikhathi ngingasamazi. Useyaye afike nje athi qu 

abuye alahleke. Ngingenelwa yizigebengu nje angimazi ukuthi yena ukuziphi 
izinkalo.” 

Kungimangaze kakhulu lokhu engikuzwayo. Ngilokhu ngithi 
ngethembe umuntu ukuthi ukhona ekhaya ugade umama uyamlekelela 
kanti ngiyabheda? Sengiyakhumbula ukuthi ngake ngazama ukumsusa 
umama lapha ngithi ngiyohlala naye emzini wami lona osedolobheni kodwa 
akavumanga. Wathi akanakuwashiya odwa amathuna egcwele ibala. 
“Manje mama kwenzekeni ngalo celemba?” 
“Ngigawule ngawo okuwutsotsana lokhu obese kulapha ngaphakathi.” 

“Kungene kwafika kwenzani?” 

“Ngivuke nje sengizwa ngakho sekungibhudukeza kungithintathinta. 
Ngibe sengidonsa wona ucelemba lona phansi komcamelo. Angazi nami 
ukuthi amandla namuhla ngiwathathephi. Ngikududulele lena kude ngabe 
sengigalela ngawo ucelemba. Kukhale ngengila ngaphinda ngagalela futhi. 
Kukhale-ke lapho kwagxuma kwayophuma ngewindi.” 

Ngaleso sikhathi ngizwe kukhona imoto edumayo phandle. Ngiphume 
ekamelweni. Ngicabanga njalo ukuthi ngumfundisi useyahamba udinwe 
ngukuthi asisamnakile. Uma sengimbona esazihlalele kusofa ngibone ukuthi 
akuyona eyakhe le moto edumayo. 
“Hleze sekungamaphoyisa.” Ngumfundisi lowo eqondise kimina. 
“Ubuwabizile yini baba?” 
“Ehhe, bengiwashayelile ucingo.” Kube khona ongqongqozayo emnyango. 


Asheshe azisho ukuthi ungusayitsheni uKhumalo. Ngiye emnyango. 
Ngivule. 
“Mntungwa!” Yimina lowo ngibingelela. Angene uKhumalo. Alandelwe 
nguZibani osebenza naye. Amadoda engiwaziyo. Sasifunda sonke ndawonye 
esikoleni samabanga aphezulu eNakimfundo. 
“Mqungebe sesithe asiphuthume sizwe ukuthi nidliwa yini,” kusho yena 
uKhumalo ehlala phansi. NoZibani ahlale. 


Ngichaze ukuthi ngumama owazi kahle. Babuze ukuthi uphi. 
Ngihambe ngiyomlanda ngibuye naye. Ahlale phansi eduze kwami. 
Bambingelele. Avume. Bamphonse imibuzo. NguKhumalo obuzayo. UZibani 
uyabhalabhala abuye alalele. Ngilalele nami ngesikhathi umama eyibeka 
inkinga emvelele. 
“Mama uma uthi awazi ukuthi amandla namuhla uwathathephi uqonde 
ukuthi le nto eyenzakele ibingaqali yini ukwenzeka?” kubuza uKhumalo ethi 
ukuhwaqa. 
“Ibingaqali.” 
“Bese kungokwesingaki?” 
“Okwesithathu namuhla.” Kuthi ukuthuleka endlini. Umfundisi anikine 
ikhanda. Ancincize. Mina iyangethusa le nto engiyizwayo. Phela ngiyaqala 
ngqa ukuyizwa indaba yokuthi kunabantu asebeke bahlukumeza umama, 
bamnukubeza. 
“Pho ubungabiki ngani emaphoyiseni ekuqaleni ukuthi nanku umhlola 
ukwehlela umdala kangaka?” 
“Angithi ngelanga okwakufanele ngitotobe ngize ngalo emaphoyiseni 
umzukulu wami owayethe uzongiphelezela azongikhombisa wabanjwa yilo 
ibhola lakhe leli alidlalayo. Ngalolo suku angimbonanga kwaze kwashona 
ilanga ngilokhu ngimgcine ekuseni.” 

Ingidine le nto yokuthi umshana angakukhathaleli ukunaka umama. 
Kwakufanele angayi ebholeni ngalelo langa. Ngixakwe ngukuthi ebusuku 
usuke edlala liphi ibhola ngoba phela ibhola lidlalwa emini. Uma engabuyi 


ngesikhathi usuke ethi ugogo wakhe ugadwe ngubani ngoba phela bahlala 
bobabili vo kulo muzi? Ngidinwa kangaka njalo ngoba wayethembisile 
umshana ukuthi uzombheka kahle umama amenzele konke. 
“Kulokhu kokuqala nokwesibili kwenzekani?” 
“Nalapho okuyisigebengu kwangingenela ebusuku sengilele. Ngezwa nje 
sekugcwele ikamelo lami. Ngivuka ebuthongweni nje sekuyangibhudukeza. 
Kungivale umlomo ngesandla ngingakwazi ngisho ukumemeza…” 


Ulanda njalo uyakhala. Nami sengiyakhala manje. Nami ngithuke 
sengizwa izinyembeze ziqathaka emehlweni. Ibe buhlungu kakhulu inhliziyo 
yami ukuthi ngempela umama usengaze azonukubezwa kwakhe. Yena bani 
lona onukubezwayo ngoba usezigugele lo muntu manje. Phela unamashumi 
ayisithupha nambili kulo nyaka. Bengihleze ngizwa ngobugebengu ukuthi 
banda kakhulu kule ndawo yakithi, manje sengiyabona ukuthi yiqiniso 
impela. Kuyagqekezwa, kubanjwa inkunzi, kuyantshontshwa kodwa 
lokhu kokudlwengulwa bengingakaze ngikuzwe. Yinto ebengithi yenzeka 
emalokishini nasemadolobheni kanti ngiyahhema nje. 
“Namuhla mama abakwenzanga lutho?” 
“Ngisindile namuhla. Kusize wona amandla lawo engimdudule ngawo 
umfokazi nocelemba lona engimgalele ngawo.” 

Amaphoyisa acele ukuyobona lapho kwehlekale khona isehlakalo 
sangalelo lenga. Cha ngithe aweze ngizowakhombisa. Asukume 
angilandele. Umama azihlalele phansi, asale naye umfundisi. Sifike 
ekamelweni abukabuke amaphoyisa. Athathe ucelemba awubeke phansi. 
Abheke newindi aphume kulo umfokazi. UKhumalo acele uZibani ukuba 
ayobheka ngaphandle maqondana newindi. Nangempela aphume. 
“Kuzofanele uthole omunye umuntu ozohlala nogogo uma esanqaba 
ukuyohlala nawe. Sengathi futhi kungaba ngumuntu wesifazane ukuze 
akwazi nokumlekelela. Phela usegugile ngempela ugogo,” kusho uKhumalo 
esacingisisa lapha endlini. 
“Uqinisile lapho Mntungwa ngoba phela umshanami lona ulibala ukuzula. 


Futhi uyangisolisa ukuthi hleze usengene kule nto yamaqembu ezigebengu 
lawo okuthiwa asandile kuyo yonke le ndawo yakithi.” 

Ahleke uKhumalo. Ngimbuke ngilindele ukuthi uzosheshe angitshele 
ukuthi uhlekani, lutho. Kuze kube yimina engimbuzayo ukuthi uqedwa yini 
ngensini. 
“Nguwena ongihlekisayo Mqungebe.” 
“Ngaliphi elami engilishilo?” 
“Leli lokuthi umshanakho angaba isigebengu. Wadlala ngoBheki elunge 
kangaka?”Asho aqhubeke ahleke. 
“Hawu, wamazi kangaka Mntungwa?” 
“Phela thina siyazazi izigebengu zendawo. UBheki angithi udlala ekilabhini 
yami yebhola iHoly Saints FC. Yimina engimkhoshayo, ngakho ngimazi 
kahle. Akabhemi, akaphuzi futhi akayena nomuntu othanda ukukhuluma. 

Yingelosi uqobo lwayo.” Ngifikelwe ngamahloni uma uKhumalo emchaza 

kanjena umshanami. Ngibone ukuthi ngiphambukile ngamcabangela into 
ebhedayo. 
“Bengimane ngisho nje Mntungwa ngoba ngizwa leli lokuthi akahlali 
ekhaya.” 
“Phela cishe usuke ekubangani noma izihlobo kodwa hhayi ebugebengwini. 
Abantu abagangile ngoNjabulo noJabulani.” 
“Konje obani labo Mntungwa?”


 “Abafana bami laba abangamawele.” 
“Hhayi bo Mntugwa. Bashintshwa yini labo bafana ngoba mina ngibazi 
belungile ekukhuleni kwabo?” 
“We kulunga! OSathane labo. Yena uJabulani isigebengu sokuqala 
nesokugcina. Sengashaya ngaze ngayeka. Uthini ngoba babuya ejele ngecala 
lokweba?” 
“Tshela mina ukuthi bashintshiswa yini?” 


“Akukho okunye phela ngaphandle kwezidakamizwa lezi ezafikayo. 

Awu futhi ziyalibulala ziyaliqeda izwe lethu. Intsha yethu iyeka isikole 


nezemidlalo ilibale yizona kodwa kusasa izokhala uma sekuphethe ezinye 
izizwe ezifundayo zona.” 

Ngivumelane naye uKhumalo kulokho. Phela nami ngazi kahle 
ukuthi isihlava sezidakamizwa singene izwe lonke. Nokho ngethukile ngoba 
bengicabanga ukuthi sande kakhulu emalokishini nasemadolobheni. Cha, 
kuzodingeka ngimthathe uBhekumuzi ayohlala nami ukuze ngimgade kahle 
ngiseduze kwakhe. Lokho kuzomnika ithuba elihle lokuthuthukisa ibhola 
lakhe nemfundo yakhe ngoba nasesikoleni ubukhali kakhulu. 

Kusenjalo sizwe uZibani esememeza ngaphandle. Kukhona 
akuthole ngaphandle kwewindi. Asondele ewindini uKhumalo. Akuthathe. 
Kungepheshana. Alivule. Ngizwe ngaye esebabaza. 
“Ha ukufa lokhu bekuphethe nomphako.” 
“Yini leyo Mntungwa?” Yimina loyo ngisondela ngifuna ukuzibonela 
ngawami. 
“Ngamaphilisi ezidakamizwa.” Yisigebengu impela udoti lona obuhlasele 
umama. Ngidinwe kakhulu. Impela uma ngihamba ngeke ngisamshiya. 
Nakanjani ngizohamba naye. Phela uma ngimshiya kusho ukuthi ngelinye 
ilanga ngiyobizwa esebulewe. Naye uBheki ngeke asinde, bayomenza sona 
isilo sengubo. Cha ngeke, ngizohamba nabo bobabili. 

Siphume noKhumalo. Sibuyele khona endlini yokophumula. Angene 
noZibani. Asho uKhumalo ukuthi bazohamba basishiye kodwa ekuseni 
bazobuya bazoqhubeka nomsebenzi wabo. Cha, ngibonge. Bavalelise. 
Nomfundisi angabe esahlala naye. Ekuseni ngivuke kuqala kunomama. 
Ngiqonde ekhishini ngimenzele itiye. Ngimvuse selilungile. Avuke 
kodwa alibonge itiye, athi uthuthumele kwaze kwasa. Athi uvalo aluvumi 
ukumyeka. 

Sekuyakhanya phandle. Ngivule umnyango ngiphume. Ngiqonde khona 
emva kwendlu eduze kwewindi lelo lekamelo likamama. Ngibone phansi 
kunemilobo yezicathulo. Kubukeka kungamateki. Kukhona namaconsi egazi. 
Uma ngiwalandela ngibone ukuthi aqonde ehlathini elingezansi komuzi. 


Ngiwalandele. Ngiwalandele. Hawu, yini lena? Ngumuntu ulele phansi. 
Ngisondele. Ulele ja, ubheke phansi. Ekhanda unenkebenkebe yengozi. 
Nasesandleni ulimele. Ngigobe, ngimphendule. Hhayi bo! Ngubani lona? 
Uvalo lungishaye ngicishe ngiphalaze izibindi. Kanti emhlabeni kunjani nje? 
Ngivevezele. Ngikhamise. Co co izinyembezi. 


4. ISINQUMO ESINZIMA 
Phandle kumnyama khuhle. Angithi ugesi uhambile. Kusukela ekuseni 
besilokhu silinde umlibe sithi uyabuya, lutho. Ngaphakathi endlini 

kukhanyise kalufifi ikhandlela. Nalo njalo liyancikisela. Phela kunomoyana 

engingawuqondi ukuthi ungena kuphi. Unamandla ngoba okuyilangabana 
lokhu ukubona sekugobela nganxanye kuhle kwezihlahla zihlaselwe 
yizivunguvungu. Nokho kubuye kuvuke kuzibambe ziqine nakuba 
kubonakala ukuthi uma umoya uqhubeka kanje kuzonqobeka. 

Njengoba isimo sinjena ngiyaphazamiseka kakhulu emsebenzini 
wezingane zesikole lona engiwumakayo. Sengibona kahle ukuthi amamaki 
lawa engifuna ukuwashiya sengiwaqedile kusengathi azongibambezela 
kanti kusasa nginendlela. Bengifuna ukuya enkomfeni yezinyanga ezilapha 
ngamakhambi esintu ngibe sengenze konke ukuze othisha abadinga amamaki 
ezingane bangabanjezelwa yimina. 

Ngibuke iwashi odongeni, lingitshele ukuthi sekuyoshaya ihora 
lesishiyagalombili. Cha, kunokuhlalela ubala kungcono ngiyobeka 
uhlangothi phansi. Vele ngikhathele kwazise baningi abantu ebengisebenza 
ngabo namuhla ntambama. Lapho sengithi ngiyasukuma nje kukhale ucingo. 
Ngilubambe. NguNzimande esisebenza naye. 
“Mzimela, kunensizwa engicela ukuyiletha lapho kuwena.” 
“Kwenzenjani ngaleyo nsizwa?” 
“Ibambekile mfowethu.” 
“Awu Mphephethe, angeke kusalunga. Sengiyolala manje. Uyazi nje wena 
ukuthi ngigcina ngehora lesikhombisa ukusebenza ngabantu.” 
“Ngiyazi mfowethu kodwa bengicela wenzele mina, wenzele nale nsizwa 
engikhuluma ngayo. Eyi, ibambekile ngempela mfowethu. Ngikhuluma 
nje iyazibhonqa lapha phambi kwami. Ngiyakucela Mnguni, ngivumele 
ngiyilethe le ndoda ubone ukuthi uzoyisiza kanjani. Manje nje ngizobe 
sengilapho kuwena.” 


Anele aqede ukusho lokho bese eyaluvala ucingo. Angikakavumi njalo 
ukuthi akeze. Ithi inhliziyo angihambe ngiyozilalela kodwa unembeza 
wale. Khona ngempela ngikhathele. Bebebaningi kakhulu abantu engibuye 
emsebenzini sebengilindile ukuba ngibalamulele ezinkingeni zabo. 
Bebebaningi bedlula abansuku zonke. Yikho ngikhathele ngiyingcuba 
nje. Nokho-ke ngihlale ngilinde. Kuphele imizuzu embalwa ngizwe imoto 
edumayo phandle. Ngibone namalambu ayo esehlaba ewindini leli elibuka 
khona esangweni. Ngisukume ngiqonde emnyango. Ngivule maqedane 
ngilunguze. Iyona impela ekaNzimande. Ehle ngokushesha. Ngisondele 
kuyena. 
“Hheyi, konakele lapha mfo kaMnguni.” 

Ngiyezwa ezwini lakhe ukuthi ukhuluma unovalo nexhala. Ngimlandele 
ngenkathi eya ngemuva emotweni yakhe. Avule isicabha. Akhanyise ngethoshi 
leli aliphethe ngesandla. 
“Iyafa le ndoda mfowethu. Asazi sonke ukuthi idliwa yini. Nabakubo abazi 
lutho. Kodwa yinto nje emqale izolo.” 
“Manje pho yini wayihlalisa lapha ngemuva?” 
“Bengingalokotha yini ngihlale nayo phambili lokhu uyayibona iyazibhonqa 
iyaphenduphenduka kanjena?” Nangempela ngiyayibona iyazibhonqa 
iyaphenduphenduka. Ngiyizwe igqiha kabuhlungu ngezwi elikhombisa 
ukuthi izinhlungu ziyigabhile. Ikhala ngonina. Ikhala kabuhlungu. Nami 
ngizibonele ukuthi ithwele kanzima. 
“Asimfake endlini Mphephethe.” 
Angabe esasho lutho uNzimande futhi angachithi sikhathi. Angene 
emotweni ayiqiqinge. Nami ngimbambise. Siyiqukule ngokubambisana 
siqonde endlini. Kukhumuka izingalo ngenxa yesisindo sayo. Ngimuzwe 
uNzimande esehefuzela ngokushesha. Selimbulele iphika. Nami ngithwele 

kanzima. Cha, sitotobe size siyofika endlini. Siyibeke phansi. Sathi siyibeka 

yayiphenduphenduka maqede yenzisa okomuntu oshoshayo. Yiyo leya 
ishaya izihlalo zetafula izibhekisa lena. Isho ingene ngaphansi kwetafula. 


Ngiphuthume ikhandlela ngilisuse phezu kwetafula lokhu sengibona kahle 
ukuthi liya phansi. 
“Kunjengoba ubona nje Mnguni. Nami ngiphuthume khona kwakhe kade 

ngifonelwe ngudadewabo. Ngimfice enza nje.” 

“Uma umbuza ukuthi kwenze njani, uthini?” 
“Ngimbuzile impela kodwa lutho ukungiphendula. Ubelokhu egqiha kanje 
abuye akhale ngonina.” 


Ngigobe ngimdonse ngaphansi kwetafula. Abe sobala. Alale abheke 
phezulu ebambe isisu ngezansi kwenkaba. UNzimande amhlabe ngethoshi 
ebusweni. Ngisondele ngimbukisise. 
“Uzizwa unjani manje Mzwakhe?” kubuza uNzimande kuyena. 
“Ngiyafa.” Aphendule ngezwi lokukhala. Kulowo mnyama angibuke 
ebusweni maqede akhale kakhulu. Aqale futhi azibhonqe. Ngibheke 
uNzimande. 
“Mamoshane! Kanti ngubani lona ongilethela yena Mphephethe?” 
“Awumboni yini Mnguni? NguMzwakhe lona esasihleli naye 
ngoMsombuluko ntambama kwaHezekiya ejoyintini.” 

Kuthi xhifi. Nginxaphe kakhulu. Le nja ingedelele kabi 

ngoMsombuluko. Ingehle ngaphezulu yangenza inhlekisa kubantu 
ngingashongo lutho kuyona. Bengiqala ngqa nokuyibona. Nayo futhi 
ibiqala. 
“Manje Mphephethe uthi angimenzeni lo muntu ongidelele ngingashongo 
lutho kuyena?” 
“Ngiyazi Mnguni ukuthi anizwananga naye futhi kunguyena okusukelile 
kepha ngicela ukhohlwe manje yilokho, umsize. Akwenze kuwena mfowethu 
okwakhe nobulwane bakhe.” 
“Ngeke ngimsize mfowethu. Ngeke ungibone.” Ngizizwe izinyembezi 
zishisa emehlweni manje. Sekubuya engqondweni into angenze yona 
umfokazi lona. Bathena benginamela bonke abantu ejoyintini yena wavele 
wakhetha ukungiphoxa. 


Ngisakhumbula kahle ukuthi uthe nhla ekhanda lami wabona 
imiyeko nenyongo lena elenga kuyona wabe esengiqala. Kube sengathi 
ngiyawezwa amazwi akhe ezindlebeni zami, “Kodwa umncane kanjena 
doti muni lona owenze ekhanda? Ninesikhathi sokudlala impela madoda.” 
Kungaleso sikhathi lapho kungenele khona abanye bemkhuza. UNzimande 
amchazele ukuthi ngiyisangoma ngiyelapha. Avele angibuke emehlweni 
asho ngohleko olunembuqo, “Akukho sangoma lapha. Kuluthwa abantu 
lapha, kudliwa izimali zabo. Uwaka omdala lona. Uyabona Nzimande uze 
ungisize ungamlethi lo mngani wakho lapha kwami ngoba uzokwehlisa i-
value yomuzi wami.” Wathi eqeda ukusho njalo wahleka kakhulu wase 
ephakamisa ingilazi enogologo washaya lalinye. Angisadiniwe ngiyamfoma. 
Wathi ebeka phansi ingilazi ngabe ngiphuma. Ngaphuma ngayomlinda 
emotweni uNzimande. 

Namuhla nakhu lapho ekhona. Nangu phambi kwami. Udinga usizo 
lukawaka. Ngimbuke futhi. Ngifuthelane kakhulu. Kuvele kuthi angiqonde 
ekamelweni ngidumele umkhonto ngimbhokode ngawo noma ngimkhahlele 
ngalesi sicathulo engisifakile esinensimbi phambili. Ngithule ngithi du. 
Ingqondo yami igijime. Ngiyamuzwa njalo uNzimande ulokhu engincengile. 
Uyangibona ukuthi ngigane unwabu, angifuni lutho. Agqume kakhulu 
umfokazi. Angibuke ngamehlo adabukisayo. Akhulumele phansi. 
“Ngiyakucela mfowethu,” esho ngezinyembezi. Amehlwana athi qwayi 
qwayi. 
“Ngithinte umzimba wakho, ngehlise i-value yempilo yakho?” Ngisho 
ngezwi elinolaka ngesikhathi ngimgqolozele emehlweni. Avele acimeze. 
Ngibone kugeleza izinyembezi. 
“Kahle Mnguni ngamatshe. Khumbula phela ukuthi lo msebenzi wawuphiwa 
ukuze usize ngawo abantu. Bengicela-ke mfowethu ukuthi uma ukuhlupheka 
sekubalethe phambi kwakho ungabe usalokhu ubheka izono zabo. Basuke 
sebezele impilo lapha, hhayi ukuzothetha amacala. Ngiyakucela impela 
Mnguni.” 


Nginxaphe kancane. Ngizomfundisa abantu lo Mzwakhe Sokhela 
wakhona. Ngizomshaya inkamba beyibuza ukuze angaphinde akhohlwe 
ukuthi akubukiswa ngomunye umuntu ngisho ngabe ucabanga ukuthi 
usezingeni eliphansi kangakanani kunelakho. 
“Ngiyabuya Nzimande.” Ngikhanyise elinye ikhandlela. Ngisuke ngiqonde 
ekamelweni engisebenzela kulona. Ngingene khona. Nansi imithi yami 
ithe chithi saka. Ngiqonde kulena engiyifunayo, ngibhekabheke. Nakanjani 
ngalena ngizowenza umsebenzi kuMzwakhe. Ngizomenzela into angeke 
ayikhohlwe noma esefile. Uyoyixoxela amagwababa echobana. 

Ngithathe amabhodlelana lawo ngiwabeke phambi kwami. Sengiguqe 
phansi ngamadolo manje. Inhliziyo ngisayizwa ukuthi iyaqaqamba. 
Izinyembezi ngizibambe ngezinkophe. Azivumi impela ukuphela. Ngiwavule 
amabhodlela. Ngichathaze ephepheni lona oyimpuphu okhothwayo. 
Uyabona-ke ngalona ngizogadla kuzwakale. Ngiwuthele ube mningi. 
Ngifuna azizwele. Ngisukume ngibheke ibhakede. Ngilithole ngokushesha. 
Ngithathe amanzi ngiwathele phakathi. Ngiliyakaze. Ngiwachithe amanzi. 
Ngibuyele lapho ebengiguqe khona. Ngiguqe futhi. Ngithathe ibhodlela 
elinomuthi ongamanzi. Ngilixukuze. Ngiwubone umuthi umnyama usho 
ngamagwebu. Ngihleke kancane. Ngalona sengiyaqeda–ke kumfo kaSokhela. 
Ngiwuchathazele ebhakedeni. Ube mningana impela. 

Ngithathe lona esengiwugoqe ngepheshana ngiwushutheke 
ephaketheni. Ngibambe ibhakede ngesandla sokudla. Ngesobunxele 
yikhandlela. Ngiphume. Ngimfice esagquma uMzwakhe. Usazibhonqa. 
“Ngaze ngafa! Ngafa ngashiya umama madoda!” Nguyena lowo esho ngezwi 
elikhombisayo ukuthi ithemba useyalilahla. Cha, angingabe ngisapholisa 
maseko. Nangempela ngisondele kuyena. Sekuyikho ukuqala komsebenzi. 
Yilo ithuba lami leli. 
“Mphephethe ngibambise yena simhlalise ngezinqe.” Asondele uNzimande. 
Simbambe. Simhlalise ngezinqe. Umanzi te umzimba wonke. Ngikhiphe 
umuthi ephaketheni. Ngiwuqaqe. 


“Ngifuna awukhothe wonke lona Mphephethe. Mbambe kahle.” 

Ambambe ngqi uNzimande. Useze wameseka ngamadolo emhlane 
enzela ukuba angahluphi elokhu enyakaza. Ngigobele kuyena nomuthi. 
Ngiwugxishe emlonyeni. Awunambithe. Ahline. Athi engakawugwinyi 
ngimxine ngomunye futhi. Ahline kakhulu. Nakho–ke! 
“Asimthathe-ke manje Mphephethe simuse endlini encane.” Kube kanjalo. 
Simqiqinge size siyongena naye endlini encane. Ngidumele uphondo. 
Angibuke uNzimande. 
“Angazi noma senginganishiya yini nobabili Mnguni?” 
“Hawu Mphephethe! Ungaletha umuntu kimina bese uthi umshiya nami?” 
ngisho ngihleke kancane. “Cha, kulungile Mphephethe usungaphuma.” 
Ngivale umnyango emva kokuba esephumile uNzimande. Ngifake 

umuthi ophondweni, ugcwale mfi. Ngisondele kuMzwakhe. Ngimbambe 

ngimkhumule. 
“Siyaguqa manje ndoda. Uyezwa ?” Yimina lowo. 


Aqale angabaze. Ngimuthi klabe ngehlo elibi. Aguqe. Ngimfake 
uphondo. Ngikhame umuthi ugcwale isisu. 
“Ngifuna uwubambe-ke lo muthi ungasheshi uwukhiphe.” Ngimlekelele 
asukume ukuze ame ngezinyawo. Nangempela ame. Ebusweni ngiyambona 
ukuthi uhlinile. Uyamshisa umuthi. Pho ngiwazi kahle. 
“Ngeke ngikwazi, uyashisa.” Asho ngezwi lokuzikhalela. 
“Ngiyakwazi lokho. Wena bamba umuthi. Angazi noma sengingakushiya yini 
manje.” Avume ngekhanda ngesikhathi emile ehlinile. Ngiphume ngimshiye. 

Ngiye kuNzimande. Nangu uhlezi kusofa. Nami ngifike ngihlale phansi. 

Angibuke. Nami ngimbuke. 
“Kodwa yini lena ongenza yona Nzimande ungilethela isichwensi lesi?” 
“Ngiyaxolisa Mnguni. Uyazi, siza lapha nje noMzwakhe ngiyahleka 
ngesikhathi ngikhumbula ukuthi wake wangedelela kugcwele indlu, ethi 
ngeke yena aze ayigibele imoto yami ngisho sekuthiwani. Bengakanani 
abantu! Wathi ayikho imoto embi njengeyami. Uthe esuka wathi futhi 


akusiyona imoto, yibhala uqobo lwalo futhi ngingayipaki eduze kweyakhe 
ngoba izokwehlisa i-value yemoto yakhe.” Asho ehleka uNzimande. 

Cha siqhubeke sixoxe. Ngimangazwe ukukhanya kukagesi. Kusho 
ukuthi usuze walungiswa. Kukhanye bha endlini. Kulowo mzuzwana 
ngezwa kuvuleka umnyango wendlu encane. Kube umzuzwana kuqhamuke 
uMzwakhe ehamba kancane. Athi angaqhamukela kithina athi khimilili. 
Asibuke. Nathi simbuke. Asondele. Ahlale phansi. Angibuke isikhathi 
eside. Kuthi noma esembuza uNzimande ukuthi uzizwa esenjani kube 
sengathi akamzwanga. Ngimbuke ngqo nami. Ngibone kwakheka 
izinyembezi emehlweni akhe, zilunguze kancane, ngomzuzwana zigobhoze 
njengempophoma ezihlathini esezibuyelwe yimpilo ngomzuzwana. 


5. INDODANA 
Wayesathi uyogeza uSimphiwe ngesikhathi kukhala iselula yakhe ayeyibeke 
phezu kombhede. Wayiphuthuma ngokushesha ejahe ukuthi umkakhe angaze 
ayiphendule njengoba ayehleli eduze kwayo phezu kombhede, esesaba 
ukuthi uzoze azi zinto okungafanele azazi. Waphuma endlini yokugezela 
ngelikhulu ijubane uSimphiwe, wayihlwitha iselula kumkakhe owayesathi 
uyayithatha uyayiphendula. Wamnika iso lengulube, waphuma ephindela 
endlini yokugezela. 
“Hallo,” kuphendula yena uSimphiwe engazi nokuthi usho kubani ngoba 

inamba yoshayayo ifihliwe. Lokho akuzange kummangaze ngoba vele 

uyazazi ukuthi ungumuntu onezindlela ezithanda ukungaqondi kahle hle. 
“Hallo s’thandwa sami, imina, ungakwazi yini ukukhuluma?” kubuza 
owesifazane ngalena. Kuvele kuqhilike izihlathi kuSimphiwe uma ezwa izwi 
lentombi yakhe uPenny okwase kuphele isikhashana nje impela bagcinana 
ngenxa yokuqhelelana kwabo ngezindawo zokuhlala. 

Waqala waqalaza umkakhe ukuthi ungakuphi ngaphambi kokuba 
aphendule. 
“Kunjani kodwa? Ngicabanga ukuthi ngiyishiye emotweni, ngicela 
ubambe kancane. Bamba kancane mfo kaGumede,” esho ememeza ukuze 
ezwe umkakhe. Aqonde ekamelweni kumkakhe amtshele ukuthi le ndoda 
akhuluma nayo basebenza nayo manje kunamaphepha ewadingayo 
asebhuthini yemoto. Nebala aphume ngejubane ayozivalela emotweni. 
“Hallo baby sesingakhuluma manje. Kodwa ngigezephi namuhla 
ngashayelwa nguwe ebusuku into ongayenzi nakancane? Hhayi ngizoke 
ngilale kahle namuhla ngigcine ngokuzwa iphimbo lakho elimtoti.” 
“Awu ugeze lapho uhlale ugeza khona nje s’thandwa sami ukuthi vele ngihlale 
ngifisa ukukuthinta ebusuku kusho khona ukuthi angikwazi ngenxa yesimo 
esithandana phansi kwaso.” 
“Ngiyezwa baby, namuhla pho uqungiswe yini isibindi? Ubungacabangi nje 


ukuthi lungase lubanjwe yilo muntu ucingo?” 
“Bengikwesaba lokho Simphiwe kodwa manje ayisekho into engingayenza, 
ngiyabona futhi ukuthi ngeke ngilale ngingazange ngikwazise ngale ndaba.” 


Ethuke manje uSimphiwe. Kazi sekwenzenjani? 
“Wase uyangethusa manje Penny baby kanti yini le ndaba engaka ongeke 
usakwazi nokulinda ungishayele kusasa emsebenzini?” Usebuza ngokwethuka 
manje uSimphiwe akasazi noma intombi yakhe isinqume ukumala yini 
mhlawumbe isibonile ukuthi ukuthandana naye enonkosikazi eshadile 
kuwukuyibambezela. 
“Eyi, Simphiwe kuthanda ukuba lukhunyana impela ngoba manje nawe 
uyasazi isimo sakho, kodwa–ke nje sengizosala sengisho nje s’thandwa sami. 
Ngikhulelwe Simphiwe nginezinyanga ezine ngikhulelwe,” esho edonsa 
umoya kakhulu ebuye ethula elindele impendulo. Kuthi akashayeke phansi 
uSimphiwe uma ezwa lezi zindaba, angazi noma alahle phansi iselula yini 
noma enzenjani. 
“Angizwa Penny uthini? Yini indaba pho ungitshele manje Penny?” kubuza 
uSimphiwe ikhanda liduma uvalo kanye nentukuthelo. 
“Bengesaba ukusho Simphiwe ngoba nami bengingakabi naso isiqiniseko. 
Bengingazi futhi ukuthi lezi zindaba uzozithatha kanjani; noma uzovele 
unqume ukungaphinde ungibone ngenxa yokuthi ungase uqhatheke 
nomkakho.” 
“Kodwa Penny, ingane yami isingaze izalwe nje impela ngingazi? Noma 

ubuvele uqonde ukungifihlela unomphela?” Usethanda ukubhodla umlilo 

manje uSimphiwe. 
Azame bandla ukuchaza uPenny. 

“Cha s’thandwa sami bengizokutshela ngaphambi kokuba ifike ingane, ukuthi 

nje bengisadla amathambo engqondo.” 
“Udokotela uthi umntwana muni?” 
“Uthi umfana.” 
“Uthi umfana?” ebuza engakholwa. 



“Yebo,” esho ngesineke efuna kungene kugxile lokhu kuSimphiwe 
osezwakala nje ukuthi ujabule uyafa. 
“Awu, waze wasebenza Penny. Waze wangenza umuntu.” 
“Kungcono uma ungangithukuthelele.” 
“Ngingakuthukuthelela kanjani ungilethele indodana ekade ngangiyifuna? 
Awu sekuhlupha khona-ke nje ukuthi....” 
“Kuhluphani manje?” ebuza ngokwethuka uPenny. 
“Kuhlupha ukuthi ngiyahamba ngomhlomunye. Kufanele ngiye eSwazini 
izinyanga eziyisithupha.” 
“Isikhathi eside kangaka?” 
“Uyawazi nje nawe lo msebenzi wethu ocikizelayo wamaphoyisa. Kuhlupha 
ukuthi sekuze kwalungiswa konke. Akusenani-ke nokho, amasente 
engiyowathola khona aseyosiza endodaneni yethu.” 


Kube sengathi kuyabaduduza kancane lokho. 

“Ngiyozama-ke ukufika engakazalwa umntwana, kengikubone nje ukuthi 

unjani uma ukhulelwe,” esho egegetheka ehlekiswa ukucabanga umkhaba 
kaPenny. 
“Uyothi uyaphi lapho kwakho?” 
“Icebo liyozakha ngoba vele nokubonana kwethu bekuncike ekuveleni 
kwamathuba.” 
“Awu! Kanye ezinyangeni ezingaki?” 
“Awukuyeke lokho, usuzoba unina wengane yami manje wena i-excuse 
yokukubona ngeke ngisayeswela. Ngizozama ukushaya kusasa ngikwazise 
ngokuzokwenzeka manje, ulale kahle mntakwethu.” 
“Ulale kahle nawe Simphiwe.” 
“Ave sengijahile ukukubona uthwele uMchunu omkhulu.” Bagegetheke 
bavalelisane besahleka kamnandi. Aze ajike ubuso uma esebuyela 
ekamelweni kumkakhe uSimphiwe. 


Akabange esabuyela nasendlini yokugezela uSimphiwe, wavele 
waqonda ekamelweni labo waziphosa embhedeni eceleni komkakhe. 


Inhliziyo iyagxumagxuma kodwa futhi unentukuthelo yokuthi uPenny 
ucishe wayishaya phansi nje indodana yakhe engazange amtshele. Kodwa 
abuye aziduduze ngokuthi naye wayevele engeke aze amtshele ngokushesha 
umuntu onenkosikazi. Okunye okuyinkinga othandweni lwabo ngukuthi 
baqhelelene nakakhulu ngebanga, kuphi nje eBloemfontein lapho esebenzela 
khona uPenny uma ulapha? Nayo ingane yabantu ibingaze yesabe ngempela 
bandla. 

Wazizwa esemthanda ngenye indlela manje uPenny, umkakhe 
usembona eyisinengiso sangempela. Buka nje izimali zakhe azichitha 
elobola lo muntu osekuphele iminyaka eyisishiyagalombili yonke beshadile 
kodwa akamtholeli ngisho intombazane-ke nje okungenani. Abone kahle nje 
uSimphiwe ukuthi sekuyiso ngempela isikhathi sokuthi ahambe manje lo 
mfazi aphindele kubo yikhona kuzongena unina wenkosana lapha ekhaya, 
bakhulise umndeni wabo bendawonye. 
“Uyitholile into obuyifuna emotweni s’thandwa?” kubuza umkakhe 
ephenduka embhedeni ebheka ngakumyeni wakhe. Kuthi xhifi kuSimphiwe 
uma embuka, kungabe kusaba umkakhe lona ababefunge naye phambi 
komfundisi ukuthi bayothandana ebuhleni nasebubini, kunalokho avele 
abone isahluleki somuntu ohluleke ukwenza umsebenzi wakhe wokukhulisa 
umuzi wakwaMchunu. 
“Yebo ngiyitholile,” asho akhumule angene ngaphansi kwezingubo abheke 
lena, adle amathambo engqondo ethatha ebeka ukuthi uzomngena kanjani 
umkakhe ngalezi zindaba. 

Wagcina esebonile ukuthi akukho okunye ngaphandle kokuthi avele 
ayibhadlaze noma umkakhe angadinwa akusenani noma angaqoqa ahambe 
kuyobe futhi umsizile emnciphisela umsebenzi wokumxosha. 
“Mkami, kunodaba engithanda silibhunge kancane, ” esho egqolozele 
umkakhe. Ethuke manje uSindiswa ngoba umyeni wakhe akakaze ambize 
kanjena ngaphandle uma kukhona okonakele. 
“Ngeke kwakwazi ukulinda kuze kuse kodwa s’thandwa lokho ofuna sixoxe 


ngakho?” 
“Ngeke kukwazi ngempela mkami, kumele sikhulume ngakho manje.” 
“Khuluma Simphiwe kodwa ungathuki uma ngizumeka sisakhuluma 
ngizobe ngingakweyisi ukuthi ngiyozela kanti futhi ngikhathele, nakusasa 
kuyasetshenzwa.” 
“Sindiswa uyazi angithi ukuthi sekuphele isikhathi esingakanani sizama 
ukuthola abantwana?” ebuza ngelinolakana phakathi. Athuke ome manje 
uSindiswa emangazwa amazwi omyeni wakhe. Babegcine nini nje 
ukukhukuma ngendaba yabantwana? 
“Yebo ngiyazi Simphiwe futhi nami udokotela ungithembisile ukuthi 
sekuzolunga ngempela manje sesizoyithola indodana okade uyifuna baba. 
Sengicela ukulala manje,” esho ezamula kakhulu uSindiswa ekhombisa 
ukuthi bumbambe kakhulu kangakanani ubuthongo. 

Lutho ukumnaka uSimphiwe, aqhubeke nalolu daba olumshisa 
ngaphakathi. 
“Kodwa Sindiswa sesichithe izimali ezingaka, lutho ukuqhamuka ingane? 
Wena awuboni ukuthi kukhona inkinga ekhona kithina?” 
“Mina Macingwana ngibona ingekho inkinga, ngibona kuyisikhathi 

sokuthola umntwana esingakafiki.” Kumcike kakhulu lokhu kukhuluma 

komkakhe manje uSimphiwe ngoba uyambona ukuthi akaziboni ukuthi 
uyena oyinkinga ngalokhu kuba yinyumba kwakhe. Avele abone kungcono 
ukuba ayibhadlaze indaba. 
“Manje kukhona intombazane esebenzela eBloemfontein ebengithandana 
nayo ingitshela ukuthi ikhulelwe ingane yami. Sengizoba nendodana 
Sindiswa.” 

Kuvele kuthi akaquleke uSindiswa, athule bandla ambukisise umyeni 
wakhe ngamehlo anosizi. 
“Ukwaze nini lokho wena ukuthi usuzoba nomntwana?” 
“Manje, kade eshaye ucingo unina wengane yami engazisa,” esho 
ngelinokuqhosha. 


“Hawu, kakuseyena manje uGumede lona obekushayele?” 
“Khohlwa yimibuzo engathi shu. Kasixoxe udaba lolu olubalulekile.” 
“Inezinyanga ezingaki ikhulelwe leyo ntombi yakho?” 
“Inezinyanga ezine.”


 “Nagcinana nini nayo?” 
“Eyani futhi imibuzo engaka Sindiswa?” 
“Are you sure ukuthi eyakho leyo ngane Simphiwe?” kubuza uSindiswa 
ngomoya ophansi sengathi uzibuzela isikhathi nje nanxa emuzwa umyeni 
wakhe ukuthi iyafudumala manje. 
“Nansi ingulube inginonela bo! Ungangibuza kanjani lowo mbuzo? Wena 
awungijabuleli ukuthi sengizoba nayo indodana lena ohluleka ukunginika 
yona? Kuphela uzokwethuka unina wengane yami!” Useyavevezela manje 
intukuthelo uSimphiwe. 
“Cha, ukuthi angifuni ukubona umyeni wami esezithola ondla ingane 
angayazi ngenxa yokuthi ufuna indodana.” 
“Ngoba awazi ukuthi ufuna ukuthini, thula. Futhi angazi nje ukuthi 
bengikutshelelani wena ngoba ubuvele ungeke ungijabulele, kuphela 
ubuzofela intombi yami umona.” 
“Asikho isidingo sokuthi ngikujabulele Simphiwe, akumina ozoba 
nomntwana kodwa uwena futhi sengicela ukulala ngiyavuka kusasa mina.” 
Yasho yalala yazibhekela lena ingane yabantu izinyembezi zigobhoza 
ubusuku bonke umcamelo usumanzi te. 


Ekuseni uSimphiwe wavuka engasamfuni ngempela uSindiswa, 
wajabula futhi uma ephaphama engasekho embhedeni ejabulela ukuthi 
uma ayesheshe wahamba wayengeke abe nayo inkinga yokumbheka, 

nantambama wayezoqinisekisa ukuthi ubuya eselele. Wafika ekhishini 

ukudla kwakhe kubekiwe njengenjwayelo, wahlala phansi waqala wadla, 

wathi uma ephakamisa inkomishi yekhofi wathola inamathelwe yipheshana 

elithile ngaphansi. Walisusa, walifunda. Libhalwe ngesandla sikaSindiswa: 


‘Simphiwe ngicabange ukuthi ngithi qu ngasekhaya kancane ngikushiye 
kahle nenjabulo yakho yendodana entsha. Uma usangidinga uyakwazi kithi 
lapho uzongithola khona’. 

Acasuke uSimphiwe kodwa abuye abonge khona ukuthi umnciphisele 
umsebenzi wokumxosha ngakho akekho umuntu ongamsukela athi waxosha 
umfazi. 

Wafika emsebenzini wathinta uPenny ngokushesha emxoxela ukuthi 

uyibhadlazile indaba kumkakhe. 
“Ngisola sengathi izosheshe ilunge indaba yethu.” 
“Indaba yethu?” 
“Ehhe. Ngeke kulunge phela sihlale ngokwehlukana manje. Ngifuna 
siyikhulise ndawonye ingane yethu. Ngizomdivosa lo mfazi bese ngishada 
nawe mama womfana wami,” esho ngenjabulo nokuziqhenya okukhulu. 
Bavalelisana ngayo injabulo, babaliselana ngakho ukuthi iyahlupha impela le 
ndaba yokuyosebenzela eSwazini. Sizondiza kodwa isikhathi. Ngokushesha 


nje izobe isifikile indodana. Ngokushesha nje bazobe sebeshadile. 

Ngisho nengane encane imbala yayizibonela nje ukuthi lo muntu 
wayenento eyayimnamise kakhulu ngempela. Kanjalo noNhlanhla umngani 
wakhe abasebenza naye futhi asebebe ngabangani iminyaka engaphezu 
kweyishumi wakubona lokhu kunama kwakhe ngesikhathi sekhefu behlezi 
enkantini, waze wambuza. 
“Eyi mfana wakithi, uyamkhumbula lo mntwana waseBloemfontein 
engithandana naye? Ukhulelwe mfana, uzongizalela indodana kungekudala 
nje,” esho ezelula izingalo ehlala eze eqhiyama esitulweni. 
“Umkakho useyazi?” 
“Wazi kahle kamhlophe,” esho egegetheka ubala uSimphiwe. 

UNhlanhla avele ambuke amdabukele umngani wakhe. 
“Uthini pho ngale ndaba yena?” 
“Uvele waduba waphindela kubo.” 
“Manje umlanda nini wena uxolise kuyena?” 


“Ngixoliseni ngoba uyena okhethe ukuhamba uma mina ngizoba nengane 
futhi uma eqhubeka nokuqhomoloza lapha kubo mina ngeke ngize ngibe 
nandaba ngizovesane ngimdivose nje ngoba ushiye umuzi wakhe singekho 
isidingo.” 
“Ungathini uma uthola ukuthi le ngane osuqhoshe ngayo kangaka akusiyona 
eyakho? Cabanga nje ukuthi le ntombazane uyibona kangaki ngonyaka.” 
“Lalela, ukuthi sibonana kangaki noPenny ngonyaka akulutho kodwa ngiyazi 
ukuthi uyangithanda kwangempela futhi nakho ukuthi singabonani njalo 
bekudalwa yikho ukuba khona kukaSindiswa laphayana emzini wami.” 

“Mfo kaMchunu akobe uyayazi into oyenzayo ngempela, ngikufisela 

inhlanhla sengathi umtwana angaphuma eyindodana ngempela,” kusho 
uNhlanhla ngezwi elikhathazekile. Wavele wazihlekela bandla umfo 
kaMchunu wabona nje ukuthi wonke umuntu uyambhedela. Waphinda 
ehhovisi lakhe wathatha ucingo washayela intombi yakhe eBloemfontein 
bathembisana izulu nomhlaba nomndeni wabo owawuza. 

*** 

Laliduma ikhanda kuPenny. Wayekade eshayelwe nguSimphiwe 
ucingo ngesonto eledlule, emtshela ukuthi uyeza. 
“Hawu, usuyabuya njalo?” 
“Seziphelile phela izinyanga okwakufanele ngizisebenze lapha. Sengijahe 
ukusheshe ngifike lapho, ukuze umfana wethu afike sengikhona.” 
“Mh, kwaze kwa...” Azibambe esecishe waphahluka. 
“Yini s’thandwa kwasengathi kawujabule nje?” 
“Kakunjalo. Into nje kangimuhle empilweni. Sengisola nokuthi izosheshe 
ifike nale ngane yakho.” 
“Kanginendaba, uma iyofika iphila nje,” esho ehleka enganake lutho. 
Asheshe avalelise uPenny esenovalo lokuthi uSimphiwe uzoze asole ukuthi 
kukhona okushaya amanzi. 

Wayevalelisane noSimphiwe qede laqala phansi ukuduma ikhanda. 
Wayezoyithathaphi kodwa bakithi ingane? Phela isisu sasichithekile 


ezinyangeni ezimbalwa ezedlule. Wayesabile ukutshela uSimphiwe 
owayesemethembise umshado ngoba ekhulelwe indodana yakhe. Nangu 
manje esethi uyeza uSimphiwe. Uzolindela ukubona isisu ngoba wazi ukuthi 
uPenny ukhulelwe. Uzolindela ukuthi abelethe emva kwamasontshwana 
ambalwa. 

Laliduma ngempela ikhanda kuPenny. Zazingamile nezinsuku, 

zazindiza zikhomba ukufika kukaSimphiwe owayeshaya ucingo nsuku zonke 

ebalisa ngendodana yakhe. Wagcina equngile uPenny, wamshayela ucingo. 
“Ngiyasikwa Simphiwe,” esho ekhalisa okomuntu osezinhlungwini. 
“Hawu, yinto ezothiwani lena? I-ambulense?” 
“Sengiyifonele i-ambulense.” 
“Kungcono-ke uma kunjalo.” 


“Nanso isifika. Ngizolucisha ucingo amahora ambalwa. Ngiyokuthinta 

ebusuku ngisho ukuthi kuhambe kanjani.” 
“Ngizozwa ngawe-ke s’thandwa? Uya kusiphi isi....” Lwanqamuka ucingo 
engasezwanga ukuthi uyobelethela kusiphi isibhedlela. 


Wayebuye wamshayela ebusuku emtshela ukuthi isifikile indodana. Hhayi, 

akukhona ukujabula komuntu lokhuyana. 

“Usufikile uMacingwana omkhulu?” ebuza ngenjabulo enkulu. 

“Yebo,” evuma ngelibhocobele. 
“Awu, ngaze ngajabula. Ngaze ngajabula Penny. Uwumfazi isibili wena. 
Kangizukuzisola ngokushada nawe.” 
“Ngicela ukuvalelisa-ke bandla. Kufanele ngiphumule,” emnqamula kule 
njabulo yakhe evele imqede nya ngovalo uPenny. Nebala bavalelisana. 


USimphiwe usalokhu egcizelela khona ukuthi usejahe kabi ukufika azobona 

indodana yakhe. Nasezinsukwini ezalandela wayelokhu eshaya, kokunye 
athi ucela ukuyizwa nje ikhala. Wayembangcaza bandla uPenny abike khona 
ukuthi isalele. 

“Awu madoda, sengizobekezela nje, sekuseduze ngifike ngizibonele 

mathupha umfana wami, ngizizwele iphimbo lakhe ukuthi linjani ukuba 


yisihosho njengelami.” 

Konke lokhu wayekucabanga uPenny elokhu ebuka iwashi 
elalimkhumbuza ukuthi isikhathi siyamphelela. Wayesazuluzula ngemoto 
yakhe ngasesibhedlela sikahulumeni khona lapha eBloemfontein ebuka 
abantu besifazane bephethe izingane zabo bezidlalisa. Kwakuthi makafe 
umona ngoba kwakuba sengathi bagabisela yena ngezingane zabo. 
Wayesazulazula kanjalo ngesikhathi kuqhamuka inganyana esencane 
eneminyaka engaphansi kweshumi nesithupha iphethe ingane 
okwakubonakalangendlela ublankethi ewembethe ogoqwe ngayo ukuthi 
isencane kakhulu. Yayimile ithalaza sengathi kukhona emlindele. 
Wavele wehla uPenny emotweni yakhe waqonda kuyona. Ayibingelele, 
baxoxe okungasho lutho nje bese eyibuza ukuthi ngabe kukhona 
emlindile yini. Isho ukuthi ilinde uyise wengane ukuba azoyilanda. 
Wabe eseyibuza ukuthi yayibelethe nini nokuthi kwakuyinganeni yasho 
ukuthi ngesonto eledlule futhi yayithole umfana.Wawabona efezeka 
amaphupho akhe ngokushesha uPenny. Wabona kungcono acabange

 asheshise ngempela. 

Ngokuphazima kweso intombazanyana wayithuma ukuba iye 
komthengela isiphuzo esitolo esingaphesheya. 
“Letha lana sisi ngikubambele umtwana khona uzosheshe ubuye.” Yagijima 
bandla intombazane, umntwana wayo imshiya nalo sisi okwaba ukuba 
isithele ngekhona nje wasuka ngejubane waqonda emotweni yakhe washaya 
wachitha nengane yayo. Yathi iqambe ibuya esitolo itshe lase lome inhlama. 
Wayibhula imoto yakhe uPenny wafika wehla eflethini lakhe wakhiya 
yonke iminyango, waqaqa umtwana embheka. Wathola ukuthi wayebukeka 
engenankinga, naye uSimphiwe engamthanda njengomntwana wakhe. 
Kwakuhlupha khona nje ukuthi wayelokhu ekhala manje. Wathi 
angamuzwa ekhala wahlala ocingweni eshayela yena njalo uSimphiwe. 
“Sengithi kangikuthinte uke umuzwe nje ukuthi ukhala kanjani.” Kwathi 
akasangane uSimphiwe. Bavalelisana nje uselokhu ekhala ngokuthi usejahe 


kabi ukufika abone indodana yakhe. 

Lwashaya usuku olungaliyo uSimphiwe washaya imoto inqamula 
izinkalo iqonde khona kwelase-Free State ephikelele ukuyobona indodana 
yakhe abeseyilinde ngamehlo abomvu. Wafika kuhlwa eflethini lika 
Penny owathi uma embona wajabula wafa. Bangana babambana, noyise 
wakhonjiswa indodana. 
“Waze wangizalela ingane enhle Penny s’thandwa sami. Angazi 
ngingakubonga ngithini nje ngempela. Kambe ubusumqambile nje igama 
umfana wami?” 
“Cha yise, bengisalinde wena ukuba ufike umethe wena.” 
“Kuhle lokho ukuthi umfazi angazenzeli izinto indoda ingekho. Lona–ke 
ngu-Ayabonga. Ayabonga amaChunu ngokuthola indodana ezoqhuba igama 
lawo. Ayabonga amaChunu kuwena Penny,” esho esibamba isithandwa 
sakhe esondeza ubuso esiqabula. Baphinde baqabulane, kube mnandi 
kubenjeyana. 

Sekuthi uSimphiwe ebuya kothenga ukudla loku okuthiwa ama


take-aways, abingelelwe umsindo oqhamuka eflethini likaPenny elivulwe 

umnyango. Kukhona okhalayo, kuzwakala namazwi amadoda. KuSimphiwe 

kuvele kufike ukuthi hleze uPenny wakhe ubanjwa inkunzi. Uma engena 

azithele emaphoyiseni amabili amadekazi kanye nenganyana yentombazane 
ekhihla isililo. UPenny unkonkoshele u-Ayabonga, naye ukhihla esakhe 
isililo. 
“Kwenzenjani bakwethu nase nikhalisa unina wengane yami ezibuyela 
esibhedlela nje esebuthakathaka?” kubuza uSimphiwe emangele. 
“Mfowethu, unina wengane yakho lona?” kubuza iphoyisa. 
“Uyena, angithi nawe uyazibonela nje ukuthi uphethe umntanami?” 
“Mfowethu, uyayibona le ngane esihamba nayo? Ithi lo,” ekhomba uPenny 
ngomunwe, “uyiphuce ingane iphuma esibhedlela kuthangi. Wabaleka 
wangena nayo emotweni yakhe kanti ngebhadi lakhe kukhona ozothatha 
inamba-puleti yemoto yakhe. Sibe sesithola imininingwane yakhe kanye 


nekheli lalapha ehlala khona ngayo inamba-puleti yemoto yakhe. Sithe uma 
sesitholile yonke imininingwane sase silanda unina wengane owayesevele 
icala, ukuba azosho ukuthi ngabe uyena ngempela yini lona owayephuca 
ingane.” 

Lidume ngokunye manje ikhanda kuSimphiwe. 
“Mama ka-Ayabonga, ngabe yiqiniso lonke leli abalishoyo?” ebuza 
kuqhaqhazela izwi. 
“Cha, akulona baba wakhe. Bayangisukela, nawe uyazi nje ukuthi mina 
bengikhulelwe ingane yethu.” 
“Mnumzane wami ohloniphekile, thina sinofakazi abathi bambona lo 
dadewethu ethatha ingane laphayana esibhedlela esubatha nayo eqonda 
emotweni yakhe.” 
“Ngempela bhuti, uyena lona owangephuca ingane yami wangithuma 
esitolo ngabuya engasabonwa,” isho le ntombazane zigingqike ngezihlathi 
izinyembezi. 
“Uqambe lani amanga ntombazane?” ebuza ngolaka uPenny. 
“Kodwa nje sengingavele ngimqambele amanga angaka nje lo sisi ngoba 
enzeni le engaka?” ibuza ibabuka bonke endlini. 
“Mfowethu, thina siyasebenza lapha. Dadewethu, ngicela unike ingane 
yabantu ingane yayo sihambe siye epholis’teshi khona manje,” sekuthetha 
iphoyisa manje, selibheje laba bomvu. 
“Baba ka-Ayabonga ngicela ungabavumeli bangithathe bandla. Konke lokhu 
bengikwenzela thina ukuthi sibe nentokozo othandweni lwethu. Ngiyakucela 
bandla mtakwethu, ngiyakuthanda,” kukhala uPenny esibuka ngamehlo 
adabukisayo isithandwa sakhe. 

Kwavele kwaphela amazwi kuSimphiwe, akaze azi nokuthi athini 
ngendlela ayesephoxeke ngayo. Wayeseveva ngenxa yokuthukuthela, 
esecabanga konke okwase kumlahlekele ngenxa yokujabulela indodana 
ayeyethenjiswe nguPenny. 
“Bafowethu, ngicela nimthathe lo muntu ngingaze ngimenze isilo sengubo 


khona manje,” esho ekhomba uPenny ngomunwe. 
“Bangangithathi yise womntanami bandla, ngiyacela!” Wamemeza kanjalo 
bandla uPenny amaphoyisa ephuma naye emuxhake ngapha nangapha. 
Wasala uSimphiwe ikhanda liduma engazi nokuth enze njani. Ayekwazi 
kahle ukuthi wayengafuni ukuphinda nangephutha ambone uPenny 
empilweni yakhe. 



6. UMAMA WAMI 
Lalikhipha umkhovu etsheni. UNqobile wayesezihudula esezwa sengathi 
uzoshayeka phansi ngenxa yendlala kanye nokukhathala okwakumbambile. 
Wazihudula waqonda esitolo senyama yenkukhu ethosiwe ayesenqume 
ukuya kothola kuso into yokuziba indlala. Wangena kulesi sitolo wathenga 
unemenayithi okwakuyiwona ayekwazi ukuwuthenga ngenxa yokungabi 
namali yokuthenga inyama lena eyayidayiswa lapha. Wawuthenga lowo 
nemenayithi waqeda lapho waphumela ngaphandle wahlala ezihlalweni 
zalapha esitolo ezingaphansi kwezambulela waziphuzela unemenayithi 
wakhe esetshisa okwakumehlele ngaleyo mini. 

Inhliziyo kaNqobile yayibuhlungu ngempela iqaqamba ezibuza 
eziphendula ngokuthi yini bona bodwa bahlupheke kangaka kodwa 
kweminye imizi kubuswe kungakhalwa ngazinsizi. Bheka nje, bakhule unina 
esebenza esuphamakethe enkulu yalapha edolobheni bengenankinga, sekuthi 
ngelinye ilanga kwathiwa untshontshe ushizi obiza amarandi ayishumi kanye 
namasenti angamashumi amahlanu. Kwakube ukuphela komsebenzi njalo 
kunina, kwala ngisho esekhala izinyembezi ezama ukuchaza ukuthi lowo 
shizi owawutholakale ezimpahleni zakhe wayengawazi ukuthi wawufakwe 
ngubani. Lutho ukumnaka abaqashi, bamkhomba indlela, nezinyunyana 
zehluleka ukumlwela. Lwaqala kanjalo-ke usizi lwakubo. Bagcina nokho 
sebeziduduza ngokuthi uNqobile wayesezoqeda esikoleni lapho ayenza 
khona izifundo ze-Internal Auditing kodwa lawo mathemba ashabalala 
ngokushesha ngenxa yokuntuleka kwemisebenzi kuleli zwe. Nanxa uNqobile 
aphothula izifundo zakhe eminyakeni emibili edlule, lutho namanje kodwa 
ukuthola umsebenzi. 

Into eyayenza aphatheke kabi kakhulu uNqobile ngokungawutholi 
kwakhe umsebenzi ngukuthi unina wayesevele waqutshukelwa ukugula 
okwakufuna ukumgojela impela bo. Base bemyise kodokotela kwaze

 kwaphela imadlana lena unina ayeyibeke esasebenza enzela khona ukuthi 


noma engasasebenzi kodwa nalaba ababili abalama uNqobile bakwazi 
ukuqhubeka bafunde. Manje into ebuhlungu kakhulu kuNqobile ukuthi selokhu 
liqalile leli sonto unina ugula ngempela akusazweli kwawona amaphilisi lawo 
awanikwa odokotela. Kuhlupha khona ukungabi namali ngoba ngabe bamyisa 
enyangeni yodumo uSibhakabhaka. Kuthiwa akasibheki lesi sifo 
esiphethe unina kaNqobile. Kodwa awu, umba eqolo bo. Akasiboni isiguli 
singazikhiphanga izinkulungwane ezinhlanu zamarandi. Cabanga nje, 
R5 000 wonke! 

Kwakuthe uma uNqobile ebizelwa le interview wajabula wafa esefisa 
ukuthi awuthole lo msebenzi ukuze akwazi nokuthi aboleke imali kubantu 
esazi ukuthi uzobakhokhela ngani ngoba phela akulula ukuthatha imali 
yomuntu ungazi nokuthi uyoke uyikhokhe ngani ingaze ikudalele nezitha. 
Nesihlobo sabo esisodwa abanaso, okuwudadewabo kanina, sasivele 
sabalandulela nje ngesikhathi uNqobile eseze wazijuba eyoboleka imali 
yokwelapha unina. Wavele wamtshela ukuthi naye ziningi kabi izinto 
okusazomele azenze lapha kwakhe njengoba unyaka uqalile nje ngakho–ke 
akanayo imali angabanika yona ngoba isenti nesenti analo uselibhajethele 
okuthile. Wayehambe ekhihla isililo indlela yonke uNqobile esebona 
umuntu okuwuye oyigazi likanina ebalahla kabuhlungu kangaka.Wazizwa 
zigcwala amehlo izinyembezi uma ecabanga indlela nje u-anti wakhe 
ayekhuluma ngayo ezidlela inyama yakhe ethosiwe engambheki nakumbheka 
ngesikhathi ekhuluma naye. 

Esesezweni elikude lemicabango waphazanyiswa izwi elipholile 
lomuntu wesilisa elavele lamshayisa ngovalo wezwa kubanda amathumbu 
ngesikhathi le nsizwa imbingelela ibuza ukuthi ngabe wayekhona 
yini umuntu ayehleli naye kuleli tafula ayehleli kulona.Waphakamisa 
amehlo wayibuka le nsizwa eme phambi kwakhe ewushiyile umhlabathi 
ingamunwe ngebala ishaya ngamadevu ayo ancwelwe kahle kanye nekhanda 
eligundwe imbungculu ifake izibuko zelanga lezi ezigqokwa abantu 
abavela kumathelevishini bekhangisa ngengqephu nokunye, ishaye 


nebhulukwe layo lakwanokusho elimnyama elinemithende emincane 
empunga nehembe elithanda ukuba luhlaza okwesibhakabhaka okuphuphile 
kodwa nalo elihle eliyifanelayo. Yayiphethe ithireyi lalapha erestoranti 
elalinokudla kanye nesiphuzo esibandayo. 

Waphendula ngelikhathele uNqobile, esalokhu eluzwile lolo luvalo 
olwase lumbangela amahloni. 
“Cha bhuti angihleli namuntu, ungahlala. Vele sengizohamba mina,” 
kuphendula yena uNqobile sekuconsa amathe uma ebuka ngendlela okuningi 
ngayo lokhu kudla le nsizwa ezokudla iyodwa yena elambe kangaka. 
“Hhayi, kangikuxoshi dadewethu. Ngiyakunqena vele ukudla ngingedwa. 
Hlala phansi bandla sisi, kuningi nalokhu kudla kwami, sengizocela sidlisane 
if you don’t mind,” isho imamatheka imbuka imsusa phansi imphonsa 
phezulu. Aqale angavumi ngokushesha naye uNqobile elokhu ethi kodwa 
akalambile kodwa le nsizwa imncenge ithi akadle kancane inqobo nje uma 
engeke ayishiye idla yodwa. 
“Igama lami mina sisi ngiwuPat Mazibuko. Ngabe wena uwubani baby?” 
“NgiwuNqobile Ntuli mina,” ephendula echobozela bandla uNqobile 
ecabanga nokuthi hleze indlela adla ngayo iyamceba nje ukuthi ubeziqhenya 
ubala nje, imbulele indlala. 

Badla nje akazibekile phansi ngemibuzo uPat lona. 
“Uyasebenza Nqobile?” ebuza imgqolozele. 
“Cha bhuti angisebenzi, ungibona nje ngiphuma ku-interview, nayo 
engiyifeyilile ngoba sengineminyaka emibili ngaqeda ukufunda, izinto 
eziphathelene nekhompuyutha engibuzwe zona zingehlulile ngoba 
kanginayo ekhaya, yilokhu ngayigcina ngisafunda, sekwashintsha okuningi. 
Hhayi, sengiphelelwe yithemba manje,” esho ngomunyu esezizwa 
nezinyembezi sezifuna ukuphuma. 

Wathula isikhathi eside uPat emlalele bandla uNqobile ebalisa 
ngezinsizi zakhe, ikakhulukazi ubunzima bokugulelwa unina, okungekho 
mali yokukhokhela uSibhakabhaka, inyanga yodumo okuyiyona 


osekwethenjwe ukuthi ingamelapha. 
“Kambe uthe wawenza i -Auditing etheknikhoni?” 
“Yebo bhuti kunjalo.” 
“Ngicabanga ukuthi mina ngingaba nalo usizo engingakunika lona 
kodwa angisho ukuthi kukhona engikuthembisa khona okungako. Mina 
ngiyazisebenza, nginenkampani khona lapha edolobheni. Kunama-projects 
amaningi engiwenzayo. Ngicabanga ukuthi mhlawumbe ungasizakala 
ngokuthile. Nali ikhadi lami,” esho elikhipha ephaketheni leyembe 
aligqokile. 
“Ngiyabonga,” elemukela ngeziqhaqhazelayo. 


“Ngizocela uma ufika ekhaya uzame ukuthi uthumele i-fax ye-cv yakho bese 
ngibona ukuthi akukho yini esingakwenza emuva kwalokho.” UNqobile 
walishutheka esikhwameni sakhe ikhadi. 


Baqhubeka nokuhlala noPat sebezixoxela nje ngezinye izindaba baze 
bavalelisana uNqobile esephuthuma ukuyokwenza i-fax leyo ayengazi 
noma imali yokuyenza wayesenayo yini. Wafika ekhaya wabingelela unina 
owayelele embhedeni kungakhombisi lushintsho esimweni sakhe. Wanqena 
nokumxoxela ngezindaba zasemini zokungawutholi kwakhe umsebenzi. 
Emva komzuzwana waphuma esephethe i-cv yakhe waqonda eLibrary 
yangakubo lapho okwakushibhe khona ukwenza i-fax, wayenza ephuthuma 
ukuthi kungaze kuvalwe ehhovisi lomSamariya olungileyo owuPat 
Mazibuko owayefuna ukumsiza amkhiphe osizini lolu ayekulo. 

Ngakusasa ekuseni besazihlalele nonina eqeda kumupha ukudla, 
lwakhala ucingo lwakhe uNqobile, waluphendula wathola ukuthi kwakuwuye 
uPat lowo owayeshaya, ethi mababonane edolobheni lapho ababebonane 
khona ngayizolo. Akabange esacucuza, walunga ngokushesha waqonda 
emakhumbini esephikelele khona edolobheni. Wafika kusasele imizuzu 
eyishumi nanhlanu ngaphambi kokuba kushaye isikhathi ababethembisane 
ukubonana ngaso noPat. Wayehlale lapho ezihlalweni uvalo lumbulala 
engazi ukuthi ingabe Pat ndini wawuzofika naziphi izindaba ezimbi njengoba 


kwase kuyinjwayelo kuyena ukuzwa izindaba ezimbi ngomsebenzi. 

UPat wafika isikhathi ababenqumelene sona sesidlule ngemizuzu eyishumi. 

Waqhamuka esehefuzela, ejuluka ubala kubonakala ukuthi kade eshesha. 
“Ngiyaxolisa ukukulindisa Nqobile, kusuke kwabhoka izinkinga laphayana 
ehhovisi lethu,” ekhuluma ehlala phansi phambi kwakhe embuka 
emamatheka. Kuthande ukungamphathi kahle uNqobile ukubona indlela 
ambuka ngayo. 
“E, dadewethu i-cv yakho siyibonile nalaba bafowethu engibambisene nabo. 
Ngifuna wazi nje ukuthi impela kube umzukuzuku ngizama ukubachazela 
ukuthi kungaba iphutha elikhulu impela uma singakudedela singakuqashi 
ube ufunde le nto esiyenzayo vele laphayana emsebenzini kanti futhi 
uwumuntu wesifazane osemncane.” 

Aphinde futhi amnike lelo so angalithandanga uNqobile nasekuqaleni. 
“Bagcine ngakho kodwa ukuvumelana nami ngoba babonile ukuthi umqondo 
okhaliphile impela lona engiza nawo, njengenjwayelo, ” esho ecifa iso 
ephinde egegetheka kuvela izinyo legolide. 
“Ngiyabonga kakhulu bhuti Pat bakithi angazi ukuthi ngingakubonga ngani 
kukho konke lokhu osungenzele khona,” kuphendula uNqobile izinyembezi 
sezizehlela nje kuyena. 
“Kanti ukubonga nje ngomlomo kwanele ngane yakwethu.” 

“Ukube uyazi ukuthi bese ngifisa kanjani ukuthola umsebenzi ngizokwazi 

ukuyisa umama kuSibhakabhaka njengoba egula nje. Sengithandazela khona 
nje ukuthi ukufa kungamthathi umama ngingakaholi. Hawu bhuti Pat, ave 
ngibonga.” Washo wakhala bandla uNqobile, waze wasukuma naye uPat, 
wavula izingalo wamsingatha. 

Abuye azame ukuziqinisa uNqobile, esule izinyembezi. 
“Ngiyaxolisa ukukuthela ngezinyembezi bandla bhuti.” 
“Khululeka Nqobile. Ngiyazi ukuthi ukhaliswa ngukuthi ekugcineni 
sezizophela izinsizi zakho.” 
“Eyi, ungasasho bandla. Konje njengoba ningiqashile nje ngizoqala nini?” 


“Kuhlupha ukuthi kakukhona e-tuck shop kulo msebenzi. Ngabe ngithi qala 
khona kusasa lokhu okusayo. Ngenxa yemicikilisho eminingi-ke, kuzofanele 
uqale ekuqaleni kwenyanga ezayo.” 
“Ngenyanga ezayo?” ebuza edumele. 
“Sizondiza isikhathi.” 
“Umama uyobe enjani nje kulokhu kugula kwakhe?” 
“Sengikhohlwe ukubuza ukuthi unjani bandla umama.” 
“Eyi, ubambekile. Sengishaywa wuvalo impela nje ukuthi kazi 
uSibhakabhaka uyobe esa....” 
“Wawuthe konje ufuna malini uSibhakabhaka?” 
“Ngesaba ngisho ukuyisho bakithi,” esho kugobhoza izinyembezi. Agcine 
emtshelile nokho. Ababaze uPat. 
“Pho yinto ozoyithini lena?” 
“Kuduma ikhanda.” 


Athule isikhathi eside uPat elokhu emtshontsha ngalelo so 
elingasamkhululi neze uNqobile. 
“Ngizokunikeza imali yokuyisa umama kuSibhakabhaka.” 
“Ngempela Pat?” ebuza engakholwa, kugobhoza izinyembezi zenjabulo 
emehlweni. 
“Ngiqinisile.” 
“Ngiyabonga. Awu, waze wangizala. Uzosinda umama. Ngiyamethemba 
uSibhakabhaka.” 
“Bayamusho yena ukuthi akazibheki izifo eziningi. Yikho-ke nje ukuthi 
uyabiza.” 
“Iyeke eyokubiza kwakhe. Usungisize impela nje. Ngeke ngikuhluphe 
bandla, ngiyokukhokhela yonke uma sengiholile.” 
“Kanti-ke kasikho nesidingo sokuthi uze ulinde ukuhola.” 
“Kangisakuzwa-ke manje.” 

Ahleke kancane uPat. 
“Hawu, nawe uyazibonela ukuthi ngifuna ukuthini, awusiyona ingane, 


umdala uma ungaka.” 
“Cha bhuti angiboni, ngingajabula uma ungangichazela,” washo ehubhuza 
amanga kodwa kuyikhona ukuthi wayefuna akusho ngomlomo wakhe lokho 
ayecabanga ukuthi usho khona uPat. 
“Uyazi Nqobile ngaphandle kokuthi ngifune ukukunika usizo kube nje 
ukuthi ngikubuke ngakuthanda nje ngempela manje bengicabanga ukuthi 
nawe ungathanda ukuthi ngako konke esengikwenzele khona nawe ungenzele 
okukodwa nje okuzongijabulisa nami,” washo wamphulula izihlathi 
waqabula umoya wagegetheka kwavela lelo zinyo legolide. 
“Pat, kanti akukhona ukuthi ungisiza ngoba unenhliziyo enhle, yingoba 
kukhona okufuna kumina nawe?” 
“Izandla ziyagezana Nqobile nawe uyakwazi lokho. Unayo inombolo yami 
yeselula lapho ekhadini lami ungithinte uma usucabange kahle. Le mali 
ungayithola kusasa lokhu okusayo. Nawo umsebenzi kungenzeka singabe 
sisaba bikho isidingo sokulinda inyanga ezayo, ungagcina usuqale ngalo 
isonto leli elizosombuluka. Sengihambile-ke. Mncwa.... baby,” esho eqabula 
umoya futhi. Wavele walunywa yisisu uNqobile wukucikeka. 

Yavele yazihlekela insizwa kaMazibuko yamshiya lapho 
emile ihamba izishayela umlozi wayo ishwiba izikhiye zemoto yayo. 
Kwakuphele isikhashana impela uNqobile emile lapho enganyakazi 
engazi nokuthi enzenjani.Waninga, waninga ngenhliziyo engazi nokuthi 
isisombululo wayezosithathaphi ngoba phela ngaphandle kokuqamba 
amanga umsebenzi wayewudinga nokugula kukanina kwakumhlukumeza 
kodwa ukwenza lokhu okufunwa nguPat wayengeke akwazi ukukwenza. 
Ekugcineni wasuka wahamba esecabange kahle ukuthi akazukuyenza le nto 
eshiwo nguPat. 

Indlela ephindela ekhaya uNqobile wayeyihambe inhliziyo yakhe 

ibuhlungu ngendlela exakayo. Wafika ekhaya wakhangwa umfowabo 

nodadewabo behlezi phandle bedabukisa sengathi bafuna nokukhala. 
“Uphi umama Bongiwe?” ebuza exwayile. Bamtshela ukuthi usembhedeni 


lapho ayemshiye khona ekuseni esaya edolobheni, basho nokuthi isimo sakhe 
sase sibheda kakhulu manje ngoba wayengasakwazi nokukhuluma. Wangena 
endlini esephaphatheka uNqobile, wathi uma engena ekamelweni wazibonela 
naye into eyayishiwo izingane zakwabo.Wayesabathe uyamkhulumisa unina 
avele avule umlomo kodwa kungaphumi nelilodwa izwi leli. 

Wathi abantwana abaphuthume kwamakhelwane bacele ubaba 
wakhona abahambise esibhedlela ngemoto uma ekhona engayile ukuyo-oda 
njengoba babenesiphaza njena. Ngenhlanhla izingane zafika lapho engena 
nje ephuma edolobheni wabathatha ngempela wabaphuthumisa esibhedlela. 
Esibhedlela kwafike kwacaca nje ukuthi kakukho nto etheni abazomenza 
yona ngoba sase sibehlule kudala lesi sifo sikanina, sekuyikho nje ukuhlala 
bemnika amaphilisi, bamlalise izinsukwana bamdedele. Kwase kusele khona 
nje balimise ngembaba elokuthi akayofela ekhaya. 

Njengenjwayelo, bamlalisa-ke unina esibhedlela, bavalelisa kuyena 
oNqobile nanxa kwakulokhu kungavumi namanje ukuba akhulume. Endleleni 
ephindela ekhaya uNqobile wayekhihla isililo. Ubaba wakwamakhelwane 
waze wamdabukela, esho nokuthi iNkosi yayizobasiza unina aphile 
kodwa engamtsheli ukuthi ngani ngoba imali yokuthi aye kuSibhakabhaka 
ayikho. Kwathi kuqambe kuyolalwa uNqobile wayesezitshelile ukuthi impilo 
kanina okwamanje yayibaluleke kakhulu ngoba yena wayengakakalungeli 
ukuba umama okwakuzokwenzeka uma unina ebashiya emhlabeni, 
sekufanele anakekele lezi zingane zakwabo ezimbili. 

Ukusa kwabonwa nguye, wavuka wayoshayela uPat ucingo ecela 
babonane ngokushesha.Wajabula wafa umfo kaMazibuko wamyalela 
nendawo lapho ababezohlangana khona, okwakuyindawo yokulala khona 
lapha edolobheni okuqashiswa khona ngamakamelo ngisho nasemini, 
kuye ngokuthi umuntu ufuna amahora amangaki. Wayefike khona amadolo 
eshayana ngisho nonogada wakhona akazange amuzwe ngesikhathi 
embingelela, kuphela nje wayebikelwa okwase kumlindele endlini lapho 
ayelindwe khona uPat. 


KuNqobile, konke okwenzeka ngalelo langa kwanombolo 12 lapho 
ayevalelwe khona uPat kwakufana nephupho elibi elalizodlula uma esethole 
imali yokuthi asize unina. Nangesikhathi aphuma ngaso wayehamba 
umzimba wakhe engawuzwa esesaba nokuthi uma unina ayengayizwa 
indlela ayethole ngayo le mali wayengancamela ukufa kunokuthi ayamukele, 
alashwe ngayo. 

Wakhetha ukuthi ayoqala khona esibhedlela ukuze abone unina 
amtshele ukuthi emsebenzini babenqume ukumboleka imali, bezoyibamba 
emholweni wakhe. Ngaphambi kokuba aye esibhedlela washayela 
umakhelwane owayebasize ngayizolo, wamcela ukuba alande unina unina 
ukuze bamyise le eMkhomazi kuSibhakabhaka. Umakhelwane wanele 
wezwa ukuthi ikhona imali yokumkhokhela wavumela phezulu. Waqeda 
ukufona uNqobile waphakamisa izinyawo eseqonde khona esibhedlela. 
Wathi uma engena esibhedlela wazizwa esemkhumbule ngenye indlela 
unina, selubuya nosizi uma ecabanga izinhlungu akuzona ngenxa yokugula. 
Waziduduza ngokuthi njengoba imali yase ikhona kwakungasekude athole 
usizo kuSibhakabhaka, asinde, babuyele naye ekhaya. 

Wayekucabanga konke lokhu ngenkathi echusha phakathi kwemibhede 
ewodini. Waze wafika embhedeni ayeshiye kulaliswe kuwona unina izolo. 
Wathwansulwa uvalo uma ewufica wendlalwe kahle sengathi kade kugcinile 
ukulalwa kuwona. Waziduduza ngokuthi unina wayesevukwe ubunono 
lobu ayehlale ebuvusa nasekhaya. Kwamjabulisa nokuthi kusho ukuthi 
usengcono ngobo nakhu usekwazi nokuvuka athi ukuhambahamba, okusho 
ukuthi uma engathola imithi kaSibhakabhaka uzosheshe abuyele nabo 
ekhaya. 

Waqonda kunesi ayembona ehamba enika iziguli imithi khona lapha 
ewodini. 
“Sawubona sisi. Kukhona ogulayo ebengizombheka. Besimshiye izolo lapha, 
manje...” 
“Kade elele kumuphi umbhede?” kubuza unesi ngezwi elikhombisa 


ukungabi nasikhathi. 
“Lona ongasekuqaleni, ngasefasiteleni,” kuphendula uNqobile eseshaywa 
uvalo ayengalazi ukuthi luqhamukephi. 
“Uyisihlobo sakhe yini wena?” 
“Yebo ngiyindodakazi yakhe mina.” 
“Bamthatha manje lowo mama ntombi yami, unemizuzwana nje esishiyile 
emhlabeni. I’m very sorry.” 


Kwavele kwaduma ikhanda kuNqobile. Wavele wakhamisa nje. 
Ngomzuzwana kwase kugobhoza izinyembezi emehlweni. Wavula 
isikhwama ethi ukhipha iduku ukuze esule izinyembezi. Amehlo avele 
abingelelwa imvilophu eyayiqunjiswe yimali ayeyinikwe nguPat. Wayibona 
imvilophu qede wezwa kucanuzela inhliziyo kuthi akabuyise. Wasivala 
ngokushesha isikhwama, wazidedela zazehlela ngokuthanda izinyembezi. 


7. ISETHENJWA 
Liyashisa ilanga. Kade ngipakile lapha ngaphandle kweflethi 

likaSikhumbuzo. Cishe asephelile amahora amathathu ngipakile ngilokhu 
ngithi ngizombona ephuma, lutho. Kodwa ngiyazi ukuthi ukhona ngoba 

imoto yakhe selokhu ngifikile isalokhu ipake endaweni eyodwa khona lapha 

emgwaqeni ngaphandle kwebhilidi labo. Nelanga selingiqedile kwazise 
angeke ngikwazi nokuqhelukisa imoto ipake ngenye indlela ngoba hleze 
ibonakale aze angibone naye uSikhumbuzo kanti namuhla elamanqamu, 
ngifuna ukumbamba oqotsheni. Izingalo seziphelile ukuthoswa yilanga 
kodwa angiyi ndawo, ngifuna ukuyibona kahle le ndaba kaSikhumbuzo. 
Vele sekuyisikhashana ngimsola uSikhumbuzo ukuthi ungibhangqile kodwa 
namuhla ngifuna ukuzibonela ngawami, ngikhulume ngento engiyazi kahle. 
Ngiyazi khona ukuthi uma izinsolo zami ziba yiqiniso kuzoba buhlungu 
kodwa sengibona sengathi kungcono khona ukuthi ngazi ngoba bathi 
ukungazi kufana nokungaboni. 

Nakho-ke, nangu ephuma ngesango lezinyawo uSikhumbuzo. Uyena 
ngempela, ngeke angidide ngisho sekuthiwani. Kungcono lezi zihlahlana 
zithe ukuyisitha kancane imoto yami ngeke ayibone kalula ngoba vele 
akalindele ukungibona lapha, wazi ukuthi ngisemakhaya kanti kanti akazi 
ukuthi olwamanqamu namuhla. Hhayi bo, ngoba izimbali ezingamarozi nje 
lezi aziphethe ngesandla? Okusho ukuthi uya kuyena umnakwethu omusha. 
Uyadela yena ophathelwa nezimbali. 

Wangena emotweni uSikhumbuzo, wayisusa. Nami ngadumisa eyami 
ngamlandela ngishiya ibangana phakathi kwethu ukuze athi noma ebuka 
esibukweni angangiboni. Ngamlandela njalo waze wayopaka endaweni 
eyibhilidi elinezindonga ezimhlophe. Kusesibhedlela lapha. Kubhaliwe 
ukuthi yisibhedlela sabagula ngengqondo. Ngimbuke uSikhumbuzo ehla 
emotweni. Wehla ephethe zona izimbali zakhe lezo. Cha, ngizohlala 
ngimlinde. Ngizoke ngibone bakithi ukuthi uSikhumbuzo yini lena angigila 


yona ngimethemba futhi ngimthanda kangaka. 

Ngahlala ngalinda. Kwedlula ihora nengxenye, ngambone 
uSkhumbuzo ephuma eshaya kancane nongqwazi lwentokazi empofu 
oyibona ikude le ukuthi inhle. Ubuso bayo ngingabubonisisi kahle kwazise 
ukuthi ngipake buqamama impela nabo. Ishaye ezimhlophe zabahlengikazi 
intokazi lena. Bafike bame ngasesangweni bathi ukuxoxa isikhashana, 
kulokhu kuqhuma nohleko. Kuthi xhifi kimi. Kusho ukuthi basenza elinye 
iphoyinti. Ngizizwe zigcwala amehlo izinyembezi. Kulowo mnyama 
bawolane, bahagane. Sebeyavalelisana. Ngisizwe sisho ukungiqeda 
isikhwele, kuthi kangiphume emotweni ngiqonde ngqo kubo. Cha, ngizibambe 
bandla. Badedelane emva komzuzwana, uSkhumbuzo wangena emotweni 
yakhe wayisusa. Nami ngasusa eyami ngaqonda eflethini lami inhliziyo 
itshutshumba ukuthukuthela sengifisa sengathi ngabe angizanga ngoba ngabe 
angiwubonanga lo mhlola osungephule umoya kuyiSonto nokwenza. 

Indlela eya endlini angiyikhumbuli nakahle ukuthi ibinjani. Ngazibone 
sengiphambi komnyango wakwami nje sengingena ngizilahla phezu kosofa. 
Emehlweni kugobhoza imvula yezinyembezi. Okungikhalisa kakhulu 
ngukuthi bengimethemba uSikhumbuzo. Ngamethemba ngiqala ngqa 
ukumbona. Kwakuyiphathi yomngani wami uThando owayeqeda iminyaka 
engamashumi amabili nanye yokuzalwa. Ngangizihambela ngedwa nanxa 
kwakwande izinqola ezihamba noseyili lapha ephathini. Ngangingakathandi 
ukuqala ubudlelwane obusha nomuntu wesilisa kulandela indlela 
engangehlukane ngayo noPhila engangikade ngijola naye esikhathini 
esingaphambili. 

Waqhamuka ngemuva kwami uSikhumbuzo ngenkathi sisabambe 
umugqa wokuthatha ukudla. 
“Awu, akukho ma-Gentlemen yini kulo mcimbi uma amaleti amahle kangaka 
ebamba umugqa wokuzithathela ukudla?” Lawo mazwi akhe angenza 
ngaphenduka ngokushesha ngizwa lelo zwi eliyibhesi enesihosho elathi 
uma lisho kwavele kwabanda kwamancane kimina. Uma ngiphenduka 


ngakhangwa ubuhle bensizwa engingakaze ngibubone, insizwa yakhona 
ishaya ngebala layo elinsundu okusashokoledi namehlo amakhulu ethi uma 
imamatheka kuvele kufacake izidlathi kuvele namhlophe qwa amazinyo 
alinganayo. Ngavele ngaphelelwa amazwi ngangazi ukuthi ngiphendule 
ngithini kule nsizwa esengathi iqathake ezulwini. 
“Ngikwazi kahle ukuzithathela okwami ukudla angidingi yena umuntu 
wesilisa. Ngubani owathi abantu besifazane kufanele benzelwe ngabantu 
besilisa yonke into?” kusho mina ngolakana ngiziqinisa selungibulele 
uvalo ngingasazizwa nokuthi ngithini. Ngadumela ipuleti lami ngacinga 
abangani bami engihamba nabo. Ngeshwa ngangabe ngisababona, ngavele 
nganengeka ngathatha isihlalo esiseduzane ngazihlalela phansi sengithi 
ngizobona ngabo uma sebeqedile ukuntanta, ngeke mina ngintante igceke 
lonke lakubo kaThando ngifunana nabo. 

Ngathi lapho ngiqala ngidla yayisilapha insizwa yamehlo amakhulu 
nesitulo sayo yahlala eceleni kwami sadla sixoxa izindaba ezingasho lutho, 
mina ngilokhu ngiphendula okumbalwa kwazise ngangingafuni ukukhuluma 
kakhulu hleze ngibhede ngiziphoxe kule nsizwa. Saxoxa isikhathi eside waze 
wacela ukungihambisa lapho ngihlala khona kwazise sasifike ngemoto ka-
Ayanda laba engangingasabazi nokuthi baphelelephi engathola ngakusasa 
ukuthi babekade bengibonile ngikhuluma nalo mlisa bakhetha ukungasondeli 
ngoba besibona sixoxa kahle kanti futhi babazi ukuthi anginalo isoka ngaleso 
sikhathi sebezitshela ukuthi uma bengaphazamisa ngizosuke ngiphunyukwe 
ngumuntu ebese kuwuyena umaqondana wami. Cha, ngavuma bandla lo 
bhuti onomoya omuhle wangihambisa eflethini. Saxoxa indlela yonke, safika 
sesazana impela naye sengimazi nokuthi uwuSikhumbuzo igama lakhe nami 
sengimazisile ukuthi ngiwuLondeka elami igama. 

Zazibe mnandi impela izinsuku ezalandela lapho, sibonana cishe zonke 
izinsuku noSikhumbuzo esase sithandana naye. Kwase kufana nokuthi sihlala 
ndawonye ngoba sasihlezi sisobabili nje, sihlukana phakathi kwamabili zonke 
izinsuku. Indaba isiyonakala njengoba eseqale lo mkhuba wakhe wokuthi 


athi ngeke akwazi ukungibona njalo ngamaSonto ngoba unomsebenzi 
omningi okumele awenze, naphakathi nezinsuku abuye athi uzosebenza 
kuze kube sebusuku kakhulu, unqena ukungivusa sengilele. Kwale ngisho 
sengithi ngizomlinda anqabe athi ufuna ukungibona kahle engajahe lutho 
naye. NgoMgqibelo athi usayobuka ibhola ‘with the boys.’ Hhayi, kucace 
ukuthi usengishintshele ngempela uSikhumbuzo wami bakithi. Yeka 
ukumthanda kwami. Yeka ukumethemba kwami. Impela engikubona 
namuhla bebambene naleya ntokazi ngiyoze ngife ngingakukhohlwanga. 
Nezinyembezi lezi ezigobhoza ebusweni kangiboni ukuthi ziyoke zishe 
ziphele nya. 

Ngithi ngisacabanga kanjalo ngithuswe ukukhala kweselula yami. 
Ngiyicoshe. 
“Hallo my friend howzit?” kubingelela u-Ayanda ngalokhu kuqina kwakhe. 
Ngavele ngaphendula ngomoya ophansi. 
“Ngi-right Yandi, wena unjani?” 
“Yini Londi, you don’t sound yourself. Kwenzenjani?” 
“Izinkinga Yandi. Abafana izinja bonke, nalona naye useqalile 
ukuzikhombisa ama-true colours akhe. To think that bengithi yena ungcono 
kunoPhila kanti cha bayazifanela nje naye uwomunye wabo,” ngisho ngezwi 
elihhedlezelayo kuhlengezela nezinyembezi khona lapho. 
“Usenzeni uSikhumbuzo manje Londi? Kodwa ngimthembe kangaka, kade 
ngisamncoma nje ukuthi akafani nalaba abanye yena unesikhathi sonke 
sakho.” 
“Useyajola uSikhumbuzo Yandi. Ujola nonesi othile futhi hhayi ukuthi 
ngizwe ngabantu, ngizibonele ngawami eyombona emphathele izimbali. 
Cabanga nje oh amarozi acishe abe yidazini. Lawo marozi mina akakaze 
angiphathele ngisho elilodwa qhwaba. Ayi okwami okwezandla,” ngisho 
ngiphihlika ngikhala. No-Ayanda angabe esazi nokuthi athini manje, avele 
avalelise. Kangisamuzwa nokuthi uvalelisa uthini. 

Ngiqhubeke nokukhala inhliziyo ifutha kuthi angivele ngiyothenga 


isibhamu ngingene eflethini lakhe uSikhumbuzo ngiqede ngaye. Kuthi 

lapho sebuthi lelele ubuthongo iphinde ikhale iselula yami, uma ngibheka 
ebusweni bayo kuvele inamba kaSikhumbuzo. Kuthi kangingayiphenduli, 
ngibuye ngizikhuze ngiyiphendule. 
“Hey baby, guess what?” kukhuluma uSikhumbuzo ngalelo zwi lakhe elenza 
kubande kwamancane kumina noma ngabe ngimcasukele kangakanani 
kodwa ngizame ukuziqinisa. 
“What?” senginengwa nayilokhu kuqina kwakhe okukhombisa ukuthi 
weneme udoti. Isikhohlakali kade siye kojola sesingenza isilima saso. 
“Nginyuka ngezitebhisi zala kwakho manje. Sezingibulele, ngicela 

ungibekele isiphuzo esibanda qa engizosifica uma ngingena nje 

ngomnyango.” 

Kuthi angizisakaze. USathane usefika kimina ngokuhlwa. Lona 
amthanda kakhulu kade eyombheka emini kubuka lonke izwe. Nx, 
uyangidakelwa ngempela, kungcono ngikhiye ngingamvuleli. Kwale nokho, 
enye inhliziyo iyafuna ukumbona. 
“Yini pho ekunamise kangaka uma unyuka izitebhiso? Hhayi nine-airtime 
yokudlala bo dade.” Sengithukutheliswe nawukuthi usezongikhohlisa kade 
ehagana nonesi emini. Ngithi ngisakhuluma kuvuleke isicabha, angene 
uSikhumbuzo. Uyamamatheka, usondela kimi uvule izingalo. Asondeze 
ubuso, athi uyangiqabula ngiphendule ubuso aqabule isihlathi. Uphethe 
ibhodlela lewayini nebhokisi likashokoledi ngezandla. Abeke lokhu 
akuphethe phezu kwe-coffee 
table akhumule ijakhethi ayigqokile, ayiphose 
phezu kosofa eceleni kwami. Abuye athathe ibhodlela lewayini aqonde 
ekhishini. 
“Awuthi ngilivule leli wayini ngoba vele sengizifele ukoma. Ngiyacabanga 
nawe baby womile.” Ashone khona eyofuna into yokulivula kanye 
nezingilazi kwazise lapha kwami ukwazi njengakwakhe. 

Bekuqathake isikhwama sakhe semali ngesikhathi ephonsa ijakhethi 
phezu kosofa. Anele aye akhishini ngiyicoshe. Uma sengithi ngiyibuyisela 


ejakhethini yakhe, ivele ivuleke phakathi nendawo. Ngikhangwe isithombe 
esiphakathi. Ngisigqolozele. Isithombe sentokazi empofu ngebala enhle 
ngendlela eyisimanga. Ishaya ngamehlo asengathi aweShayina nobuso 
bayo obuyisibutubutwana obungenayo neyokubika induna. Ngisikhiphe 
ngisibukisise. Izandla seziyaqhaqhazela manje ngenxa yokudinwa. Siqathake 
siwe ngobuso. Hawu, sibhaliwe ngemuva. Ngisicoshe, ngazo belu lezo zandla 
eziqhaqhazelayo, ngisifunde: 

To: Sikhumbuzo 
Will always love you 
From: Ntombi 


Ivele ifuthe kakhulu manje inhliziyo. Ungena nje uSikhumbuzo ebuya 
ekhishini ehamba ekhuluma yedwa, mina angisamuzwa nokuthi uthini ngoba 
angimlalele, ikhanda liyazidumela nje. Athi usondela kimina ephethe iwayini 
aselivulile kanye nezingilazi ezimbili, ngivele ngimjikijele ngaso isithombe, 
siwe sibheke phezulu. 
“Awu Londi s’thandwa sami, kwaze kwabuhlungu ukuthi umbone kanjena 
uNtombi ngoba bengisathi ngizokuchazela ngaye ukuthi…” Ngimngene 
emlonyeni. Angisakwazi nokuzibamba manje izinyembezi, sekumanzi isifuba 
ngendlela ezizigingqikela ngayo kwazise angisazixaki nangokuzisula. 
“Nini Sikhumbuzo?” 
“Uma isikhathi sesi-right.” 
“Amanyala lawo ongitshela wona, leso sikhathi sakho esi-right besiyofika 
nini? Uma senishada nentombi yakho? Hhayi, phuma endlini yami 
Sikhumbuzo, angifuni nokukubona. Phuma uphele,” ngisho ngimsunduzela 
ngasemnyango ngimcoshela nejakhethi yakhe phezu kosofa. 
“Kahle phela Londeka ngicela ukuchaza indaba ka…” 
“Ngithe phuma! Yini kanti ngawe? Ume ngezindlebe yini? Usufuna 
ukungikhohlisa wandise amanga phezu kwalana angaka osungikhohlise 
ngawo zonke lezi zinyanga? Sekwanele bhuti, bye bye!” ngisho ngimphusha 
kakhulu esathi uzama ukuchaza. 


Waphuma qede ngabhaklaza isicabha, ngahluthulela ngisalokhu 
ngimuzwa ememeza sakuhleba phandle kwazise akafuni nomakhelwane 
bezwe. Usalokhu ethi ucela ukungichazela. Hhayi, ngamziba, ngangena 
ekamelweni ngaziphosa phezu kombhede. Ngacabanga ukushayela u-Ayanda 
ucingo. 
“Hallo Londi. Bengisathi ngiza lapho nje mnganami kungaze kuhlwe 
ngingakubonanga.” Ngivele ngimphendule ngezinyembezi u–Ayanda. 
“Londi yini manje bakithi?” 
“Ayanda, uyajola ngempela uSikhumbuzo, igama likanesi wakhe uNtombi,” 
ngisho ngikhala. 
“Kwaze kwabuhlungu lokho mngani wami.”

 “Kodwa yini lena angenza yona uSikhumbuzo ngimthanda kangaka bakithi? 
Kanti mina ngidalelwe ukuhlushwa abafana ngize ngife? Ayi kungcono 
khona-ke ngife. Mhlwawumbe ngizophumula ile-heart ache enginayo lapha 
emhlabeni.” 
“Ungalingi nje uhlanye wena Londi! Usungaze uzibulalele inja yakomunye 
umuzi? Umama wakho nezingane zakini ubashiye nobani?” 
“Ngiphilele ukudlala abafana pho Ayanda?” 
“Bayeke abafana awukhulanga ngabo futhi angeke ufe uma 
ungena–boyfriend. Vele ukhohlwe uSikhumbuzo. Uyena oyisilima ongazi 
into azilahlekisela ngayo.” 
“Ukhuluma kalula phela ngoba akwenzeki kuwena. Mina nje sengibona 
ingasekho into engiyiphilelayo uma sengilahlwa nayigugu lami 
uSikhumbuzo.” 

Zilokhu zigobhozile belu izinyembezi. 
“Ayi Londi sisi, ngiza lapho manje nje. Ngeke kulunge phela ube wedwa 
ekubeni ukhala kangaka, ngiyeza manje ngizokuchithisa isizungu,” esho 
eluvala njalo ucingo u-Ayanda. Nami ngaluvala olwami ngaqonda endlini 
yokugezela. Ngazibuka esibukweni lesi esiphezu kukasinki wezandla 
esihlangene nekhabethe lemithi. Kulokhu kuphambana inqwaba yemibuzo 


engqondweni. Yini eyenza abafana bangihlukumeze kangaka? Kusho 
ukuthi ngimubi? Ayi kodwa angimubi mina kusho ukuthi isigcwagcwa nje 
enginaso. 

Ngilivule ikhabethe lemithi ngikhiphe yonke inhlobo yephilisi 
eliphambi kwami. Ngiphume ngiye ekhishini. Ngikhumbule ibhodlela 

lewayini abefike nalo uSikhumbuzo. Ngilibone selingaba wusizo kulokhu 

esengikucabanga. Ngiye kolithatha ngalena endlini yokuphumula. 
Ngabuya nalo. Ngahlala phansi esihlalweni ekhishini, ngakhipha onke 
amaphilisi ngawandlala etafuleni. Cha, maningi impela, azowenza 
umsebenzi engiwufunayo. Ngathela iwayini engilazini. Kungcono khona 
ukufa ngiphumule kunokuphila le mpilo yokuhlukumezeka enhliziyweni. 

Ngathi sengiwafumbethe amaphilisi, sengithi ngiwafaka emlonyeni 
bese ngiwehlisa ngewayini, ngezwa ngento ingishaya isandla, amaphilisi 
achitheka asakazeka ikhishi lonke. 
“Wenzani Londi? Manyala mani lawa owenzayo? Kuqala ngawe yini 
ukuhlushwa yindoda? Wazenza isilima nje!” kuthetha u–Ayanda owayengene 
ngangamuzwa sengisanganiswe yile nto engangifuna ukuyenza. 
“Kungcono ngife Ayanda.” Imina ngikhihla isililo. 
“Uhambe kabi– ke ntombi ngoba ngeke ufe namhlanje ngikhona. Uyozibulala 
uwedwa futhi udinga ukucetshwa wena kini. Wazalwa naye yini lo Sikhumbuzo 
noma mhlawumbe uyena yedwa indoda lapha emhlabeni?” 
“Ukuthi awazi Ayanda ukuthi ngimthanda kangakanani.” 
“Angifuni nokwazi futhi. Into okumele siyenze nawe ukushanela la maphilisi 
siwalahle bese siya kozibukela isithombe eMusgrave Centre, sikhohlwe 
yizinja ezingabafana.” 

Ngathi ngiyazabalaza wangibhokela ngolaka u-Ayanda. Ngagcina 
ngivumile, ngacela ukuqala ngokushaya amanzi kancane. Ngenkathi 
ngisageza u-Ayanda ashayele uSikhumbuzo ucingo, amethuke ashiye 
angalazi. Amtshele nokuthi ungibambe sengizama ukuzibulala. Amdonse 
ngendlebe ngokuthi angaphinde nhlobo azame ukuxhumana nami, ngale 


kwalokho… 
Cha, saphuma-ke sesiqonde khona eMusgrave Centre. Sasibuka isithombe 
no-Ayanda, kungesamahlaya sangenza ngathi ukukhohlwa kancane yizinsizi 
nokuzama ukuzibulala. Saqeda esithombeni sayodla, emva kwalokho 

u-Ayanda wangibuyisela eflethini lami ngikhathele ngiyimvithi emuva 
kwezigameko ezingaka. Ngafika endlini ngazumeka ngaze ngaphashanyiswa 

iwashi selingitshela ukuthi sekuyiso isikhathi sokulungela ukuya 
emsebenzini. Nebala ngavuka, nakhona ngalunga ngizihudula ngingazi 
nokuthi ngizosebenza kanjani. Ngendlela inhliziyo yami ebuhlungu ngayo, 
ngibuye ngizithole sengindwazile nje lapha endlini. Hhayi, kungase kube 
yingozi ukuthi ngihambe ngemoto yami hleze ngenze ingozi emgwaqeni. 
Kungcono ukugibela lona ibhasi likaMasipala. 

Uma ngiphuma ngesango ngikhangwe imoto kaSikhumbuzo ipake 
ngasesangweni lezimoto. Uyangibona njengoba ngivala isango nje. 

Ngiphakamise izinyawo. Ayisuse imoto yakhe, afike ayimise eceleni 

kwami. Ngingamnaki ngiqhubeke ngizihambele. Lapho sekuthi kangiqhume 
ukucasuka, nezinyembezi sengiyazizwa sezisho ukugobhoza. Ehle angijahe 
ngezinyawo. 
“Londi ngicela sikhulume sisi,” esho ngelidabukisayo. 
“Sikhumbuzo uzongibambezela, ngiya emsebenzini mina. Anginalutho 
engizolukhuluma nawe.” 
“Ngilalele bandla. Angithi uyafuna ukwazi ngoNtombi? Asihambe siye 
kuyena manje,” esho engigxavula ngengalo. Angidonse, siqonde emotweni 
yakhe. Avule isicabha angihlohlele phakathi ngenkani qede angene ayidumise 
imoto. 
“Sikhumbuzo ngizoba late emsebenzini.” 
“Akulutho, ngifuna wazi ukuthi ubani uNtombi lo osucishe wazibulalela 
mina ngenxa yakhe.” 

Ayisuse ngesivinini imoto, ichushe idolobha, igijime njalo. Hhayi bo, 
sengathi iya kule ndawo okusebenza kuyo le ntombi engimbambe nayo izolo. 


Nebala imoto iye ime phambi kwesibhedlela leso esibhalwe ukuthi ‘Ikhaya 
Labagula Ngengqondo Nabakhubazekile.’ 


“Asehle Londi,” esho evula isicabha. 
“Angifune kwethulwa engodusweni yakho ewunesi mina bandla 
Sikhumbuzo,” ngisho ngokucikeka. Lisalokhu liduma nje ikhanda ngenxa 
yale nto eyenziwa nguSikhumbuzo. 
“Londi ngicela uphume ngiyakuncenga,” esho ehlengezela nezinyembezi. 


Ngigcine ngivumile, ngehle ngimlandele singene esibhedlela. 
Babingelelane nentokazi yase- front desk, ubona nje ukuthi bayazana 
kakhulu. 
“Saphinde savakashelwa ngokushesha okungaka Sikhumbuzo kwenzenjani 

kangaka?” kubuza yona le ntokazi imamatheka. Kuthi xhifi kimina. 

Kusobala bajabulela ukubona usibali wesibhedlela. 
“Ngivele ngavuka nginikhumbule futhi sisi. Kangithi singadlula?” 
“Yebo, odokotela basanda kuphuma manje nje. Ngakho ningadlula. Uyayazi 
nendlela, kawudinge kukhonjiswa,” isho imamatheka intokazi yakwabo. 
Sekuthi kangizisakaze mina. 


Silandelane-ke noSikhumbuzo. Sihambe ngephasishi elide. Lapho 
mina uvalo seluyangibulala ngenxa yokungazi ukuthi kuzothiwani ngami 
lapha kuNtombi wakhona wamarozi abomvu. Okunzima nakakhulu manje 

ngukuthi uSikhumbuzo akathi vu kimina. Sifike komunye umnyango avule, 

singene. Kukhona owesifazane ohleli esihlalweni esinamasondo. Uhleli 
ubheke efasiteleni. Asondele kuye uSikhumbuzo, amphendule ambhekise 
ngakimi. Hhayi bo, ilo sisi osesithombeni sayizolo. 
“Londi s’thandwa sami uyena uNtombi lona. Ungumzala wami, uzalwa 
umalume olamana nomama emhlane. Njengoba umbona enjena nje walimala 
engozini yemoto eyayishayelwa yimina. Mina ngaphuma ngingenamyocu 
kodwa yena akabanga nayo inhlanhla. Njengoba umbona nje usewafana 
nengane encane. Njalo ngamaSonto ngiyaye ngimlethele izimbali lezi 
angaziboni nokuzibona. Kulo nyaka kuphela iminyaka eyishumi alimala 


uNtombi. Waphazamiseka kakhulu engqondweni, akasakhulumi, akasezwa 
lutho, akasaboni lutho. Konke kungenxa yami. Okubuhlungu nakakhulu 
nawe ubusufuna ukuzibulala ngenxa yami… ngenxa kaNtombi. Nawe 
usunqume ukungishiya ngenxa….” Lakhala bandla isoka lami. Ngasondela 
ngalibamba ngalincikisa esifubeni sami. Lakhala. Ngakhala. Sakhala. 


8. UMTHWALO 
“Hhayi bo, yini lena engiyitshelwe ngudokotela uNgidi? Uthi mina 
ngikhulelwe? Ngeke, ngingakhulelwa kanjani nje? Ngingakhulelwa kanjani 
bakithi ekubeni ngisahlukumezeke kangaka emoyeni nasengqondweni?” 
Kwakubalisa uLindelwa Zuma ehleli yedwa ekamelweni lakhe, ethatha 
ebeka ngenhliziyo, sekuthi makazibulale nokuzibulala. 
“Ngeke, lo mntwana akumele neze aphile. Ubani nje ongavuma ukwazi ukuthi 

uyise ungumdlwenguli ongenanhliziyo? Ngisho ngingamfihlela, bakhona 

abayogcina bemtshelile uma esekhulile. Ngiyothini nje uma umntanami 
esezinyanya, eseyinhlekisa nakwezinye izingane eziyosizakala zidlale ngaye 
uma sezilazi leli qiniso elibuhlungu? Ngeke, kumele nje itholakale indlela 

yokuthi afe lo mntwana engakafiki nasemhlabeni.” 

Yayibalisa kanjalo bandla, ikhuluma yodwa njengohlanya 
ingane kaZuma ngesikhathi icambalele ekamelweni kade ikwadokotela 
owayeyitshele ukuthi ikhulelwe. Into eyayimenza abalise kakhulu ukuthi 
le ngane wayeyikhulelwe esehlakalweni sokungenelwa abantu ekhaya 
kubo ebusuku bezokweba izimpahla zasendlini, baqeda lapho banukubeza 
yena uLindelwa kanye nodadewabo uMbali ngesihluku esikhulu. UMbali 
yena wayebenenhlalnhla yokuthi isikhumbuzo ngokwenzeka kube yileso 
esisenhliziyweni kuphela, akafananga nodadewabo owayesethwele umuntu 
owayezohlala njalo eyisikhumbuzo salobuya busuku abangeke babukhohlwa 
nangengozi ezimpilweni zabo. Okwakumbulala nya uLindelwa ngukuthi 
ingabe kuleziya zindlavini ezabanukubeza, ngubani okunguyena onguyise 
wale ngane ayikhulelwe. 

Esacabanga kanjalo kwangena unina uMaSibisi ezobuza endodakazini 
yakhe ukuthi ngabe ihambe kanjani kwadokotela. 
“Ngihambe kahle mama, uthe udokotela kusho ukuthi nginenyongo njengoba 
kungadleki nje futhi nginokuvele ngiphalaze esikhaleni nje,” esho eshalaza 
echoba izinzipho. UMaSibisi ayibukusise indodakazi yakhe ngamehlo 


anokuyisola ukuthi iyamkhohlisa kodwa yona ivele iwaqinise ngokunye 
awayo amehlo, imbuke ngqo emehlweni. 
“Kulungile mntanami uma ungenalutho. Bese ngethukile ukuthi hleze 
kukhona okwathanda ukonakala ngaleliya langa, ” kubalisa uMaSibisi esaba 
nokuqedela ukuthi yilanga elalenzenjani lelo. 
“Khululeka mama, kusho ukuthi iNkosi yaba nathi sobabili noMbali sangaba 
nalutho ngoba ngisho izifo zocansi asizange sizithole kulaba bantu,” esho 

lapho esefisa ukuthi ngabe kungcono ukuba wazitholela zona izifo zocansi 

lezo khona ezosheshe azifele ahlukane nalolu sizi olumkhungethe 
njengamanje. 

Waphuma unina esayobenzela ukudla qede kwangena umaqinase 
owudadewabo uMbali. 
“Usuyenzile nawe i-check up Malindi? Ubonile ukuthi kusabisa kanjani?” 
kubuza uMbali engena ehlala echophweni lombhede kaLindelwa ecosha 
iphephabhuku eliphansi eliphenqa amakhasi ezimamathekela. 
“Mina akukho ebengikusaba kakhulu njengokuthi mhlawumbe kuzithiwa 
nginengculaza. Kodwa-ke kungcono ngoba umuntu useyazi ukuthi 
akanalutho,” kusho uLindelwa ebheka efasiteleni enzela khona ukuba 
udadewabo angaze ambone emehlweni ukuthi uqamba amanga. 
“Sezizokwazi nokuziqhubekela nezimpilo zethu kahle manje singasesabi 
lutho njengasekuqaleni.” 
“Uqinisile ngempela Mbali,” kuphendula uLindelwa ngomoya phansi. 
Abuye azizwe sezifuna ukugobhoza izinyembezi, azame ukuziqiniso nokho. 
“Ake ungishiye kancane mntakama, ngisafuna ukuthatha isihlwathi 
kancane. Ave ngikhathele, nawe uyazi ukuthi kulindwa kanjani laphayana 
kwadokotela uNgidi. Sizoxoxa uma sesidla ntambama.” 

Cha, waphuma uMbali nanxa kubonakala ukuthi uyakhononda, yena 

ubesafisa ukuziqekethela izindaba nodadewabo. Wasala-ke uLindelwa 

wazikhihlela isililo yedwa waze wazumeka ekamelweni lakhe, akaze 
avuka ngisho noma unina noMbali sebezomvusela ukuthi bazodla isidlo 


sasebusuku. Ekuseni wavuka waqonda ebhukwini lezinombolo zocingo 
laphayana elawunji yakubo waphenqa amakhasi efuna ama-yellow pages. 
Wawathola qede wafuna ngomunwe waze wayithola into ayeyifuna. 
Kwakuwumtholampilo wabesifazane osedolobheni, kubhalwe ngamagama 
amakhulu izinto abazenzayo lapha: 

SAFE ABORTIONS 
FAMILY PLANNING 
PAP SMEARS 


Kwakubhalwe nekheli lomgwaqo wakhona nenombolo yocingo. 
Wathatha ipeni nephepha uLindelwa wayibhala, esenqume ukuyithatha 
yikhona ezobashayela ucingo uma eseya esikoleni. 

Nebala endleleni eya esikoleni wabashayela ucingo, wathola intokazi 

enomusa kakhulu yamchazela kahle, yathi uma engakwazi, akafike ngalelo 

langa ezobonana nonesi. Waluvala ucingo esezizwa ekhululekile impela. 
Kwahlupha khona nje ukuthi ingqondo yakhe yayilokhu izulazula ekilasini, 
ingafuni ukugxila ezifundweni. Waze wakhululeka sekukhala insimbi 
yokuphuma kwesikole. 
“Mbali ngizogibela ibhasi yokugcina ngoba kukhona lapho engisafuna 
ukudlula khona,” esho eshalaza enqena imibuzo kaMbali engapheli. 
“Ngizokuphelezela sisi wami,” esho embamba ngesandla. 
“Ayi ungangiphelezeli, hamba nabangani bakho. Vele awusiyena umngani 
wami,” esho ngolakana. 
“Hhayi kulungile, hamba ungishiye, vele nami angihaleli ukuba umngani 


womuntu obhora njengawe,” esho egqishazela ezama ukufica abangane 

bakhe. Bahlukane kanjalo uLindelwa abambe indlela eqonde emtholampilo 
lowo ayewubone ebhukwini lezingcingo. 

Wamangala esengena emtholampilo ngoba yena wayecabanga ukuthi 
uzofica kuyindawo enjengasemakhazeni ngenxa yezinto okuthiwa zenziwa 
khona. Kanti cha, kuzifanela nakwadokotela nje. Wabingelela umabhalane 
owayehleli emuva kwedeski ngasemnyango wase ezichaza ukuthi uwubani 


futhi uze ngani. Kwathiwa makahlale phansi alindele ukubona usista 
ozomsiza ngakho konke.Wayelinde inhliziyo yakhe ishaya ngamandla 
engazi okwakuzolandela, ecabanga nendlela unina ayezophatheka ngayo 
uma ethola ukuthi wayekhulelwe futhi eseze wayikhipha nengane leyo. 

Wayelokhu eziduduza ngakho ukuthi ayikho enye indlela angenza 
ngayo ngoba uma eyiyeka izokondliwa ubani, ngani? Futhi uma isikhona 
uyoyichazela kanjani ukuthi uyise ubani, wakwabani? Kusho ukuthi phela 
uma eyiyeka engayikhiphi kuzomele ayeke esikoleni ukuze ayikhulise 
ngoba phela unina ngeke abe nawo amandla kula matohwana abhedayo 
awabambayo. Ngabe kungcono nokuba uyise usekhona, manje naye washona 
kudala besebancane oLindelwa. Manje yena angayeka kanjani ukufunda 
agadane nento angayifuni engenzekanga ngothando nokuvumelana? Kanti 
futhi nje yena mncane kabi ukuthi usengaba unina womuntu ekubeni 
eneminyaka eyishumi nesikhombisa nje vo! Ngeke phela, ontanga yakhe 
bazombalekela uma esenengane. Buka nje usekhululiswe yizindlavini kade 
esaziphethe nakahle kangaka engakaqomi nokuqoma nje kodwa lokhu phezu 
kwenqwaba yabafana abakade bemeshela esikoleni kodwa engabavumi 
ngoba engakazimiseli ngokuqoma. 

Waphazanyiswa umabhalane esememeza igama lakhe emtshela 
ukuthi usengangena abonane nosista lowo ozomsiza. Wangena wathola 
intokazi yomlungu enomoya omuhle, yamchazela ukuthi ukukhipha 
isisu kwakungeyona yodwa indlela yokuxazulula inkinga yokukhulelwa 
okungahlelelwanga. 
“Ziningi ngempela izinto ongazenza dadewethu, okokuqala nje ungazama 
ukuthi uthole umuntu ozoyithatha ingane kube ngeyakhe, azikhulisele yona 
ayinike lonke uthando. Futhi ungaqhubeka ingane uyizale uyikhulise ngoba 
okusalayo ngukuthi le ngane eyakho, ukuthi yatholakala kanjani akusho 
lutho kodwa nawe iyingxenye yakho. Kodwa konke kulele kuwena ngoba 
ekugcineni isinqumo esakho, umzimba owakho uwena owaziyo ukuthi 
ufunani ngomzimba wakho.” Aqede lapho ambuke ebusweni athule sengathi 


ulindele impendulo. 
Wazithulela isikhathi eside unesi naye futhi uLindelwa ezithulele ejulile 
ngemicabango. 
“Ngingakunika ithuba sisi lokuthi uye kokhuluma nosonhlalakahle 
ngaphambi kokuba ubuye sizoqala nokwenza into lena oyifunayo. Ngoba 
thina lapha ekhaya asimane sikhiphe umuntu isisu singenaso isiqiniseko 
naye engenaso isiqiniseko sokuthi yikhona ngempela lokho afuna 
ukukwenza.” 
“Cha, mina sista sengicabange kahle ukuthi lokhu yikhona engifuna 
ukukwenza futhi ngingajabula kakhulu uma besingasheshe siqale ukukwenza 
ngoba manje nesikhathi siyahamba.” 
“Kulungile dadewethu, uma unesiqiniseko sokuthi lokho yikho kanye 
okufunayo sizokwenza. Ngizocela ubuye kusasa ekuseni nemali engango


R250 wediphozithi, ufike lapha ngehora leshumi ekuseni.” 

Laduma ikhanda kuLindelwa uma esezwa eyemali yediphozi 
ayengazi ukuthi uzoyithathaphi ngoba wayekade engayicabanganga indaba 
yemali. Kodwa hhayi, icebo seliyozakha, nakwaMakhanya kwazikhanyela. 
Bavalelisana nosista waphuma eseyobamba indlela eqonda erenki ehambe 
ecabanga kanzulu ngokuthi imali wayezoyithathaphi ngoba wayefuna 
ukuyisusa le nto ayithweswa yizigebengu angaze ashintshe umqondo. 
Wafika ekhaya wababingelela, wedlula waqonda ekamelweni lakhe 
wayoziphosa embhedeni, walala wazumeka emuva kwemvula yezinyembezi 
ezagobhoza kwamanzi umcamelo. Akazange avuke nokuyodla isidlo 
sakusihlwa nonina nodadewabo ngenxa yokwesaba ukuthi uma eyohlala 
nabo bazombona ukuthi kukhona into esemqondweni wakhe bese belokhu 
bembangela isicefe aze agcine ebatshelile. Wabona kungcono azilalele, 
vele wayengalambile nakulamba nje. Kanti phela nendaba yokuthi imali 
yokukhokha laphayana emtholampilo wayengenayo engazi nokuthi 
uzoyithathaphi yayimudla kakhulu kunakho konke. 

Ekuseni wavuka waya khona esikoleni inhliziyo yakhe ingekho 


nasezintweni ezazifundwa ngalelo langa, eseze efikelwa nawuSathane 

wokuthi imali avele ayintshontshe, okuyinto ayengakaze ayenze empilweni 
yakhe yonke. Sekuthi ngesikhathi sekhefu esikoleni aqunge isibindi 
akhulume nomngani wakhe uLolo. 
“Kambe we Lolo oh awubazi omama abasiza abantu abakhulelwe 
ngokubakhiphela izisu?” ebuza uvalo lumshaya engazi noma uLolo 

wayezohamba ayixoxe yini le ndaba ize ifike nakunina imbala. 

“Ungangitsheli ukuthi ukhulelwe Malindi?” esho emkhiphela amehlo 
embukisisa isisu. 
“Ayi, akumina engikhulelwe. Kukhulelwe omunye umzala wami, manje 
sesesaba ukuthi u-anti uzoze ambone. Manje akukho lutho yini ongasisiza 
ngakho okuwumkhonjwana?” ebuza eze etshekisa ikhanda. Athule 
isikhashana uLolo kube sengathi lukhulu uyalucabanga. 
“Ngoba uwena mngani wami ngizokusiza,” esho emamatheka kancane. 
“Awusizi mina usiza uPopi,” kugcizelela uLindelwa ngamahlonyana. 
“Ubani uPopi?” ebuza emangele. 
“Umzala wami lona okhulelwe,” echaza eshalaza. 
“Ngiyabona, bese ngikhohliwe. Kasenze kanjena-ke, asihlangane 
ekuseni kusasa ngaboseveni, ngizoku . . . ayibo, ngizoniyisa kulo mama 
osentshenziswa amantombazane angasekhaya.” 
“Ubiza malini?” 
“Siyozwa kuyena.” 


Akazange abuthi quthu ubuthongo ngalobo busuku uLindelwa, kwaze 
kwasa ethatha ebeka ngengqondo. Ukusa kwabonwa wuye eselungela 
ukuyolinda uLolo lapho ababezohlangana khona, nakhona phela esheshela 
ukuthi unina angaze avuke ambone ukuthi akawufakile umfaniswano 
wesikole. Amakhaza ayezenzela nje kuLindelwa ngenkathi elindile kodwa 
engasenandaba, esebekezelele ukuthi uma elutholile usizo, wagcina 

ekwazile ukuyibulala le ngane ayikhulelwe, kuyobe kuphelile. ULolo wafika 
esehefuzela, exolisa ngokuphuza ukufika. Basuka-ke sebehamba besheshela 


indaba yokufa nokuphila benzela ukuthi kungaze kugcwale abantu abaya 
emisebenzini nezingane eziya ezikoleni babonwe bengena kwamama lowo 
wezindaba. 

Bafika sebejuluka kwamama lowo. Kwakuwumuzi onamakamelo 
amane, osubhuza izingane egcekeni ekuseni kusa, kukhona 
nesezikhulakhulile zabafana ezibabuka ngamehlo abomvu. Wazibuka 
uLindelwa wavele wacabanga leya migulukudu eyabahlasela kubo, 
okuyiyona eyimbangela yalolo lonke lolu sizi oselumkhungethe. Wakuziba 
nokho lokho, wavumela phansi nangenkathi bebingelelwa lapha egcekeni. 
Babuza, bakhonjiswa lapho okumele bashone ngakhona. Bangena 
bahlaliswa kosofa abagugile, kwathiwa umama kukhona asebhizi naye. 
Kwakuvimbanise iphunga lomchamo lapha, naphansi kugcwele izibi 
namapuleti anokudla okusale ngayizolo, okugijima amaphela phezu 
kwakho. 

Babethule benoLoli naye owayesevele wazibonela nje ukuthi 
umngani wakhe uyena osenkingeni, hhayi umzala wakhe njengoba ebesho 
izolo. Bathi besalinde kanjalo bezwa ngomhayizo oqhamuka kwelinye 
lamakamelo, kusengathi owomuntu olinyazwayo kabuhlungu. Babukana 
ngamehlo abhalwe ukwethuka. Bazama ukuziba, waphinda futhi lowo 
mhayizo womuntu wesifazane owawusumkhulu manje kunowasekuqaleni. 
Bavele bayifunda ivaliwe manje ukuthi ngowani lowo msindo. Kwavele 
kwaxhaphazela isisu kuLindelwa ngenxa yovalo. Wazibona esesukumile 
eseqonde emnyango, kuqhaqhazela umzimba wonke. Waphuma qede 
wahlaba ngejubane ebambe indlela eqonde ekhaya engasamuzwa noLolo 
owayemmemeza emlandela ethi akamlinde. Ngeke, usexolela khona 
ukuwuthwala kuze kube sekugcineni lo mthwalo. 


9. IZIMBALI 
EMpangeni. Kuyaphithizela. Kugcwele nakulesi sitolo sezimbali. 
Phela ngizothenga zona nami. Ingani uthando lwakho selungehlulile. 
Ngizokunikeza zona lezi zimbali. Yizona engizokukhombisa ngazo ukuthi 
ngikuthanda kangakanani. 

Ngilokhu ngibuka izinhlobonhlobo ezahlukene lapha. Kunzima 
ukukhetha okuyizona ezikufanele. Zisuke zibe zinhle zonke nje. Bese 
ngidideka nje ukuthi ngizokhetha ziphi, ngiyeke ziphi. Sekuze kusondele 
nale ntokazi esiza lapha esitolo. Iyabona nayo ukuthi ngithanda ukuba 
senkingeni. 
“Kwasengathi uyehluleka nje ukukhetha dadewethu?” Ithi ukumoyizela. 
“Ngiyehluleka impela dadewethu. Zisuke bese ziba zinhle zonke nje lezi 
zimbali.” 

Sibonisane-ke. Cha, ngigcine sengize ngazikhetha ezingigculisayo. 
Zibomvu. Zinhle. 
“Kusobala ukuthi ubalulekile lo muntu omkhethela lezi zimbali,” kusho le 
ntokazi imamatheka kancane. Ngimoyizele nami. 
“Ubaluleke kabi ngane yakwethu.” Ngisho ngizisondeza esifubeni izimbali. 
Zithaphuka unqambothi lwamakha. Zikufanele ngempela. 
“Kudela omaziyo. Ubongikhonzela kuye – umtshele ukuthi ngithe uyadela 
ngale mbali enguwena.” 

Ngizikhokhele-ke. Ngilokhu ngizigqolozele belu. Kakushiwo nokuthi 
zinhle. Kulokhu kuthi heqe uvalo nokho. Phela ngilokhu ngikucabanga. 
Ngizwa ngishaywa luvadlwana nje uma ngicabanga ngawe. Kuyaqala phela 
ukuthi ngisangane kanje ngomuntu wesilisa. Kakukhona ukuthi ngiqale kula 
masontshwana edlule ukuzwa le nto engiyizwa ngaphakathi. Bengilokhu 
ngiyizwa nangaphambi kokuthi uzibike. Nokho bengiye ngizitshele ukuthi 
wuthando nje olwenziwa ngukuthi singabangani. 


Phela saba ngabangani ngosuku lokuqala nje siqala ukuxoxa. Ngaphambi 

kwalokho ngangiye ngikubonele kude nje ekilasini. Nakho-ke sesificana 

e-library. Kubhalwa ithesti yesiZulu ntambama. Kuwunawo amanye 
amanothi. Usucela ukuhlala nami-ke uwakopishe. Sengikuhleka lapho 
usungazisa ukuthi ungubani, emva kokuba sengizishilo mina. 
“Musa ukudlala ngami wena. Uchaza ukuthi kungenzeka ukuthi 
kangikwazi? Khohlwa-ke mfana wami. Ngazi konke ngawe. Ngingakuvulela 
lonke ifayela lakho.” 
“Kahle ukungethusa wena. Ungazelaphi?” 
“Ngikwazi kudala. Empeleni sasifunda nomzala wakho uZinhle. Ubeke 
angixoxele ngawe, asho nokuthi ubhala izinkondlo.” Umangale. Unximfe, 
uhleke kakhulu. 


Siqambe siyobhala nje ntambama sekusengathi sazana kudala. 
Siyahambisana nangenkathi sesiphuma ephepheni. Uvimbanisile 
nangamahlaya. Nami sengixoxa ngokukhulu ukukhululeka. Uze uphawule: 
“Uyazi, bengingakwazi ukuthi ulanda kangaka. Bengihlale ngikubona 
uzithulele nje ekilasini. Bengize ngikudabukele. Ngisho kuvela ihlaya uvele 
uzithulele nje.” 
“Kanti-ke ave ngilanda. Nawe nje ngeke uze ulibone elidlalayo.” 
“We bhatata. Uyazisholo nje. Ngeke ungedlule nhlobo mina ngengevu.” 
“Thula-ke mfana wami. Ngizokukhombisa. Uzobona ngokuqhubeka 
kwesikhathi. Uyoze uxolise, ngiyakutshela.” 

Kube wukuqala kobungani bethu-ke lokho. Ungiphekezele ungibeke 
kwami. Nasendlini yiso leso samahlaya. Ulokhu uxoxe lokho. Sengihambe 
ngayothenga isiphuzo. 
“Faith, yini ube mnandi kangaka unemenayithi wakho? 
Kangisayiphathi-ke eyamakhekhe. Ubuwabhakelwa ngubani?” Ngivele 
nginximfe. Ingani uyangibhuqa ngoba ngamakhekhe asesitolo lana 
esiwadlayo. 
“Bengizibhakela. Usho ngani?” Bese uthi ukusondela. Ukhombe izandla 


zami. Ngivele ngimangale nje. 
“Kakuzona izandla zokubhaka lezi. Zinhle kakhulu. Kazifanele ukushiswa 
yisitofu lapho ubhaka.” 
“Zinjengezakho. Zinhle nazo.” 


Zinhle ngempela izandla zakho. Zinentokomalo. Zithambe 
kamnandi. Ngizizwe kahle izolo ngenkathi ungibambile, ungincenga. 
Ubungincengisisa… 
“Ngiyakuthanda Faith. Ngayo yonke inhliziyo yami. Uyezwa Faith?” 
“Ngiyezwa Ntuthuko…” 

Iyaxaka nendaba yokubizana kwethu. Wonke umuntu ungibiza 
ngegama lasekhaya lapha eyunivesithi. Nguwe wedwa ongibiza ngoFaith. 
Nami kangikubizi ngelesikole. Ngithanda leli likaNtuthuko. Nabangani bami 
sebeyalazi, sebesebenzisa lona. Nasekhadini ngizobhala lona. Lizohambisana 
nalezi zimbali engizokunika zona ntambama. Phela ngikwethembise ukuthi 
ngizokunikeza namuhla impendulo yesicelo sakho. 

Ngishaywe ngoluncane uvalo uma ngicabanga indaba yempendulo 
yakho. Nalapha etekisini eya eyunivesithi ngilokhu ngithule ngicabanga. 
Ngicabanga wena. Sekuze kubuze uNokuthula ukuthi kwenzenjani. 
“Waze wathula bo namuhla. Usukhumbule uNtuthuko yini? Kusho ukuthi 
usekudlisile.” 
“Hhayi bo, ngingamcabangelani uNtuthuko? Engabe engidliselani nje?” 
Ngiyagwajagwajaza belu. 
“Musa ukuphika ubala oh. Ukhona yini umuntu ongaboni ukuthi 
niyathandana? Kanisehlukani nhlobo.” 
“Hhayi bo, kasithandani. Singabangani.” 

Uqinisile yena uNokuthula. Kasisehlukani. E-library sifundela 
ndawonye. Ekilasini sihlala ndawonye. Kuningi nje esesikwenza ndawonye. 
Abaningi vele bahlale bethi siyathandana. Ingani nangenkathi uNokulunga 

engimema uthe kangofika nawe ephathini yakhe ebusuku namuhla. 
“Ufike noNtuthuko phela. Ngiyazi ukuthi ngeke ubuzwe ubumnandi 


bomcimbi wami uma singekho isithandwa sakho.” 
“Hhayo bo, kakusona isithandwa sami.” Ngisho ngamahlonyana njalo. 


Ngivume-ke ukuthi ngizofika nawe… 

KwaNokulunga. Sekuyiphathi. Ukhona nawe. Sengihleli nawe. Ulokhu 
ungibuka ngokungeba. 
“Ngike ngedlula kwakho. Ubungekho.” 
“Bengisaphume noNokuthula.” 
“Ngiyibonile inothi. Kawukaze uphindele?” Nginikine ikhanda. Ngikubuke 
futhi. 

“Ngifike ngathatha isikhiye phezu komnyango. Kunephasela lakho 

ebengikulethele lona.” Ngishaywe luvalo uma ngizwa ukuthi usuphuma 
endlini yami. Kungcono ngoba bengingazibekanga obala izimbali zakho. 
Bese uthi ukumonyozela lapho ungibuka. 

“Bengingeve sengikukhumbule Faith. Wena?” Ngizinximfise ubala. Kube 

nzima ukuba ngikutshele ukuthi bese ngikukhumbule nami. 
“Ngiqinisile Faith. Bese ngikukhumbule.” Usungigqolozele-ke manje. Ngize 
ngithethe. 
“Hhayi bo Ntuthuko, musa ukungibuka kangaka.” Bese ngibheka lena. 
Uhleke. 
“Ngiyaxolisa Faith. Uyangixolela?” 
“Hhayi suka! Ngiyakuxolela.” Siphubuke sihleke kakhulu. Baze baphenduke 
basibuke lapha endlini. Abanye banikine amakhanda. Pho sibanakile yini? 
Ulokhu ushaya kancane. Kudlala nengoma, ziyaduma impela. Ngisukume 
ngidanse. Usungihleka lapho sengihlala phansi. 
“Kanti udansa kahle kangaka?” Uyangihleka belu. Ulule isandla ufuna 
ukungixhawula. 
“Sukuma nawe udanse. Kulula kabi.” 
“Wakufundiswa ngubani ukudansa?” 
“Ngazifundela. Phela kangilona ibhimbi njengawe.” 
“Ngihlushwa ngamalimi nje kuphela mina. Kangilona neze ibhimbi.” Kuvele 



kuthi kangife yinsini. Sihleke size simpansane. 
Iqhubeke iphathi. Kugcwele lapha. Kumnandi. Kuyaphuzwa. Kuyadanswa. 
Sekuqala ukubonakala nakuwe ukuthi sekukhothekile. Asekubamba 
nakakhulu amalimi uma ukhuluma. Bese ngikhala ngobuthongo 
nokukhathala. Nakhu phela mina ngiziphuzela idrinki kuphela. Sengifuna 

ukuyolala kwami. Ikakhulu ngijahe nokuyobona leli phasela othi ufike 

walishiya kwami. 
“Ngizokuphekezela.” Usukume. Usuyaketuka. Kusho ukuthi sekudlekile. 
Ngiphoqeleke ukuthi ngikubambe ngesandla njengoba sesiyophuma 
emnyango nje. Kakusavumi impela-ke manje ukuthi ukhulume. Kuhlekwe 
lapha endlini ngenkathi sesiyophuma, ngilokhu ngikubambile. 
“Hamba uyosilalisa isithandwa sakho. Ubheke bengakwephuci sona lapha 
eMzana,” kusho uNokulunga engibuka ehleka. 


Siphume-ke. Endleleni ubuye uyiqale indaba yokuthi uyangithanda. 
“Kungcono siyiqedele kusasa leyo ndaba.” Seluphinde lwabuya uvalo 
lokwesaba ukukutshela ukuthi sengehlulekile, sengingowakho. Uqale 
ungibuke. Uthi ukuthula kancane. 
“Uyangethembisa Faith?” 
“Ngiyakwethembisa Ntuthuko.” Ngikhophoze. 
“Uyovuswa yimi-ke ekuseni ngovivi.” Sihleke. 
Uze ungibeke emnyango kwami. Bese ungibuka isikhathi eside ungasho 
lutho. 
“Ngiyakuthanda Faith.” 
“Ngiyezwa Ntuthuko. Uhambe kahle. Niqhubeke kahle nomcimbi. Ubhasobhe 
phela lezi zimoto ezigijima kakhulu lapha ebusuku.” Uvele uzihlekele, 
uphindele emuva. 
“Ngizobuye ngibuye uma sengikukhumbule.” Usho usuyosithela. 
Ngigqolozele isikhathi eside lapho osithele khona. Ngesikade ngingene 
endlini. Sengijahe ukuvula leli phasela othe ungiphathele lona. 

Kuvele kudume ikhanda uma sengibona iphasela obulisho. Yizimbali. 


Zibomvu. Kakubona ubuhle lobu. Ngizwe kucweba izinyembezi uma 
ngizibuka. Ngicabange nalezi ekade ngikuthengela zona edolobheni. 
Ngabe kungcono ukuba ngibe naso isibindi sokukunikeza ngenkathi 
ungiphelekezele, ngikutshele ukuthi ngiyavuma ukuba sithandane. 

Ngilala nje ngizibeke lapha esifubeni izimbali eziphuma 
kuwe. Zinephunga elimtoti. Ubuthongo buze bangizume ngilokhu 
ngizinkonkoshele, ngicabanga ngawe. Ngicabanga nangalolu thando 
olungaka esengikuthanda ngalo. Ukuba ngibe nesibindi nje, ngavuma ukuba 
sithandane! Kakusenani nokho ngoba uyeza. 

Sengiphazanyiswa ngukungqongqoza ekuseni. Luthi ukungishaya 
kancane uvalo, sengicabanga ukuthi konje ubuthe ngiyovuswa nguwe 
ekuseni. Cha, ngivuke-ke. Sengikhangwa yipheshana phansi kwesicabha. 
Yisandla sakho. Ngimonyozele. Kusho ukuthi ubuyile usungikhumbule 
njengokusho kwakho ngenkathi sehlukana. Ngifunde: 
Faith 

I love you! 

Ntuthuko 

Nginikine ikhanda. Kazi ubusulishutheka nini leli pheshana? 
Isandla siyasho ukuthi kubhalwe sekudlekile impela. Cha, kusobala ukuthi 
uyangithanda ngempela. Yikho nje usuvuke weza lapha ukuzo… 

Ngivule-ke emnyango. Kakuwena! 
“Eyi, sekwenzeke into enzima kabi oh.” NguNokulunga. Uyaqhaqhazela. 
Uhlahle amehlo. 
“Ngiphuthume, kwenzenjani?” 
“NguNtuthuko. Ushayiswe yimoto ngase-student centre.” Ngishaywe 
yinzululwane. Kudume ikhanda. Azame ukuchazachaza. 
“Usaphuthunyiswe esibhedlela eNgwelezane. Kade kufike uSandile 
ezongibikela. Le nto yenzeke bephuma kwami ephathini. Bahambe 


entathakusa. Bese kudlekile impela. Ikakhulukazi kuNtuthuko. Bathi 
ubehamba phambili, ehamba ecula ngawe. Kanti kuzoqhamuka imoto 
igijima kakhulu, yena esaphakathi nomgwaqo. Hhawu, imthathe.” 

Lisalokhu lidume njalo ikhanda kimi. Kucace ukuthi kufanele 
ngigqoke, sizame ukuyozwisisa kahle kulaba ebebekuphuthumise 
esibhedlela. Kuzofanele siye naseNgwelezane siyokubona ngoba vele 
sekusile. Siphume-ke. Endleleni sesihlangana noSandile. Uyazihudula nje. 
“Bese sithi siyenyuka sizonibheka,” kusho mina ngeliqhaqhazelayo. 
Ashalaze uSandile. 
“Kasibange sisafika esibhedlela…” Abindeke uSandile. Abheke phansi. 
Ngishaywe yinzululwane. Bazame ukungibamba. 
“Ubelokhu ekhale ngawe. Uze waphangalala elokhu ebiza igama lakho…” 

Kusemngcwabeni-ke namuhla. Lisalokhu lidume lokho ikhanda. 
Izinyembezi zilokhu zigobhozile. Ngitatanyiswe nguNokuthula 
noNokulunga ngoba amandla kawasekho kimina. Ezandleni ngiphethe 
izimbali. Zibomvu. Ngizithenge izolo. Zizobekwa ethuneni lakho. Ethuneni 
lakho Ntuthuko wami! 


10. ISIPHAZAMISO 
Uyisiphazamiso impela uMtshali. Kuyacaca ukuthi uMkhize ngeke aze 
akuthole nhlobo ukuphumula uma uMtshali esaphila. Hhayi, akukho 
okunye, kufanele amsuse. Angakwenza kanjani uMtshali ukuthi athenge 
ikhumbi yesithathu ekubeni uMkhize esaneyodwa, nayo efa zonke izinsuku? 
Kawubheke nje, nanamuhla kayilayishanga, kunensimbi obekufanele ifakwe. 
UMtshali yena uthuthe kwaze kwashona ilanga. UMkhize ubesasokoliswe 
ngukuthi uMtshali unamakhumbi amabili. Nakho-ke esemtshela 
insambatheka izolo ntambama. Uthi kunesibozi sekhumbi asithole 
eMpangeni. Nalokho bekuwukumbhuqa nje. Kakukho sibozi lapha, uMkhize 
akangabazi ukuthi wunyanyavu lwekhumbi ephilayo lolu oluthengiwe. 

Impela uyisiphazamiso uMtshali. Usezoba namakhumbi amathathu. 
Uzoceba kakhulu kunalokhu akucebile. Yonke le mali kaMtshali ngabe 
itholwa uMkhize njengoba kuyibona bobabili nje osomatekisi lapha 
endaweni. Yonke le mali yayitholwa uMkhize engakayithengi uMtshali 
ikhumbi. Ehhe, kwakukhonya uMkhize lapha. Imali yayibuzwa kuyena, 
eseqashe umshayeli, yena etetemuka ngemesedisi, kushone ilanga 
akhangeze imali kumshayeli. Nakho-ke sekuqhamuka isiphazamiso 
esiwuMtshali, kwaba ukuqala kosizi. Iphi nje imesedisi ayehamba ngayo 
uMkhize? Kangithi yadliwa ekuseni ngoba imali wayeseyibanga noMtshali? 
Kangithi manje ulala kuthunukala umzimba wonke ngenxa yokuzishayelela? 
Konke lokhu kungenxa kaMtshali. Hhayi, kwanele manje. Kufanele 
sigudluke lesi siphazamiso esiwuMtshali, asale ekhonya yedwa uMkhize 
lapha endaweni. 

Athi esacabanga indaba yesiphazamiso esiwuMtshali, kuvuleke 
umnyango, kungene umkakhe uMaNtuli. 
“Kwenzenjani kangaka baba? Ubonakala ebusweni nje ukuthi lukhulu 
luyakudla,” ebuza esondela ebukisisa umyeni wakhe ngamehlo 
anokukhathazeka. 


“Ngicabanga izinsizi zami MaNtuli. Izikweletu zingixakile. Ikhumbi ifa 
njalo. Kugula izingane kuMaNdwandwe nakuMaShabane. Nangu noVusi 
kufanele ngimkhokhele eyunivesithi kusasa. Nalo mgodoyi ongu….” 
Anxaphe, aphimise khona lapha endlini. 
“Ngizwelana nawe impela Khabazela. Okubuhlungu yikho nje ukuthi 
uzenzile akakhalelwa. Mina ngasho kudala ukuthi ukuganwa kwakho 
isithembu kuzokufaka ezindlekweni ezinkulu. Nayo ikhumbi lena ngabe 
kayihluphi kangaka ukuba kawujahanga ukundiza ngomesedisi ekubeni 
usaphemba umsebenzi. Ngangikuncenga ngithi thenga ikhumbi yesibili 
kuqala, uyeke ukuzenza isigwili ngokuhamba ngomesedisi nokuganwa 
yisithembu.” 
“Ngizokusakaza ngempama wena mfazi uma ulokhu ungifundekela. 
Ngiyayazi mina imbangela yazo zonke izinkinga zami, futhi ngizoyilungisa 
kusasa lokhu okusayo. Ngakho-ke kawungiyeke ngilale ngingaze 
ngikulimaze njengale nja engifuna ukuyikhombisa ukuthi mina 
ngiwuGubhela omnyama ngenkani, ngeke ngiphazanyiswe enye indoda 
ngibhekile,” kubhoka uMkhize ngolaka, enxapha, eqhulula nenhlamba. 

Kulalwa nje uyaveva uMkhize. Kwakudla obekulethwe yiBhele athi 
akakufuni. Kuvukwa ekuseni usangxamile unkabi. Avukele ekhumbini. 
Cha, idume nanxa ihamba ngokuhixiza lapha endleleni. Sebekhona nabantu 
ezitobhini. Okucasulayo yikho nje ukuthi banele babone ikhumbi kaMkhize 
babheke le, kube sengathi kabahambi. 
“Nx, kawubheke laba bantu madoda. Kabayifuni ikhumbi yami, bathi 
iyingqoshi futhi kayinamculo. Bafuna amakhumbi kaMtshali amahle, 
agqomayo. Ngeke ngidlale bona mina, ngizobafaka ngenkani, onqabayo 
ngizomkhomba ngesibhamu,” kuthetha uMkhize eyimisa imoto, ebakluluza 
kabi abantu lapha esitobhini. Cha, bangene bandla, isuke. Isalokhu 
ibhabhazile belu, kuyacaca nje ukuthi kuyofikwa lishona edolobheni. 

Nakho-ke isihluleka endleleni. Hhayi, akayimise ingaze ishaye injini. 
Ayimise, ayicishe. 


“Ningadinwa zingane zakwethu, lithanda ukukhwehlela ihhashi lami. 
Kungcono, nangu uMtshali eqhamuka, ngizonicelela kuyena uma 
engagcwele. Ngixolisa kakhulu zingane zakwethu.” Behle abantu. Isondele 
ikhumbi kaMtshali, ayimise uMkhize. 
“Kwenzenjani Khabazela?” kubuza uMtshali ngokukhathazeka, ehla eza 
kuMkhize. 
“Hhayi, yinkingana encane nje. Kabangene kuwe laba bantu ngoba 
sengathi usenaso isikhadlana,” kuphendula uMkhize sekuthi akaqhume 
ukuthukuthela. 
“Kwakubi-ke lokho Khabazela. Imoto isingakuhlupha ngosuku olubi 
kanje lokuphela kwenyanga?” kudabuka uMtshali evulela abantu isicabha, 
ebangenisa. 
“Kuzosizakala nina phela eninezimoto eziphilayo, nizolayisha nize 
nikhathale.” 
“Kanti-ke njalo kakumnandi nakimina ukusebenza ngedwa kodwa wena ube 
ufelwe yimoto. Okumnandi yikho nje ukuba sithole sonke, sondle izingane 
zethu.” 
“Usho kambe?” kubuza uMkhize ngokubhuqa. 


Enyele bandla uMtshali. Azame nokho ukuziqinisa. 
“Impela Khabazela. Cha, kangizame ukuphuthuma bangaze balwe nami 
abagibeli. Kangazi-ke noma bese bekhokhile yini?” 
“Bese bekhokhile. Kodwa…” Agwajaze uMkhize. 
“Hhayi, khululeka Khabazela. Ngizobathatha nje, unganginiki imali 
ebesebeyikhokhile. Uyidinga kakhulu wena imali ukuze uzame ukulungisa 
imoto. Siyobuye sixoxe njengamadoda. Okubalulekile nje ngukuthi ilunge 
ngokushesha ikhumbi yakho. Awu, ngeke ngibamele ngingedwa abantu 
abaningi kangaka.” 
“Sengathi sekutsakelwa mina nje ngobuningi babantu namuhla.” 
“Ungayikhuluma kanjani into enjalo Khabazela? Ngingajabula kanjani nje 
ngokufelwa kwakho yimoto? Hhayi, musa ukudlala ngami Khabazela,” 


esho ngelidumele bandla uMtshali. Avalelise, adumise imoto yakhe, ziye 
kakhulu. 

Asale uMkhize. Usalokhu enxapha, eneka izandla. Kumcacele 
nokho ukuthi kufanele kube khona akwenzayo. Akhiphe ibhokisana 
elinamathuluzi okukhanda. Angene ngaphansi kwayo imoto. Nanso-ke 
inkanankana. Ikhumukile le nsimbi abeyifake izolo. Kungcono nokho 
ngoba ikhona enye esekhaya. Isicefe ngukuthi nje kufanele alubhadule 
ngonyawo ayoyilanda le nsimbi. Mh, kazi uyofikelwa ngubani lapho kukude 
nakangaka? Bese ilunga nini-ke le moto? Uzoyibulala wodwa imali 
namuhla lo mgodoyi owuMtshali madoda! Hhayi, akayeke ukubalisa 
ngemigodoyi, akangene indlela angaze abathuthe abaqede abantu uMtshali 
madoda. 

Nebala abambe indlela. Kuyashisa manje, usejuluke waba manzi 
te. Kakukho nazimoto eziqhamukayo, kwazise kusemakhaya lapha, 
izimoto ziyindlala, nezikhona yila zisabheke ngasedolobheni. Sengathi 
nokho kukhona imoto edumayo le ezansi. Uzoyimisa, acele ukugibela. 
Nx, yikhumbi kaMtshali yesibili eshayelwa nguMzimela. Hhayi ngeke, 
akacashe. Kuzosizakala lokhu okunguMzimela uma kumbona edavuza 
ngezinyawo. Kungcono acashe khona lapha esikhotheni ize idlule. 

Nebala acashe. Idlule ishushuluze ikhumbi. Aphume uMkhize 

esikhotheni, aqhubeke nohambo. Uyahefuzela. Uyajuluka. Lutho ukufika 

ekhaya. Usebanjwe kakhulu yiphika manje. Nakho sekukhona okunye 
okudumayo. Aqalaze emuva.Yikhumbi kaMtshali lena abathululele kuyona 
abantu ekuseni. Isiphuma edolobheni. Mh, uzokwenzenjani? Acashe futhi? 

Bese efika nini ekhaya? Ayilungise nini imoto yakhe? Sengathi kawukho 

umasiza, akamise yona inja lena, imgibelise. Nebala aphakamise isandla, 
ayimise imoto. 
“Khabazela, kuhamba kanjani?” ebuza ngokukhathazeka uMtshali. 
“Wabuza ibhasi ibhaliwe Mtshali? Kawuboni ukuthi ngidavuza 
ngezinyawo nje yingoba ingalunganga imoto? Kunensimbi engiyilande 



ekhaya. Kawuyedlulanga yini imoto yami endleleni?” 
“Awu, lixhoshwa libhekile Gubhela. Kunjani ngikuthathe ngikubeke ekhaya? 
Ngena sihambisane Khabazela. Ngizodlula ngikuthathe uma sengehlise 
bonke abantu.” Angene uMkhize. Ngiquvile belu, ngilokhu ngingundaza 
ngikhuluma into engezwakali. Okude kuzwakala yikho ukunxapha nje. 


Ufika kwakhe esalokhu enxaphile. 

“Baba, kwenzenjani, wahamba ngezinyawo?” kubuza uMaNtuli emangele. 
“Ngifelwe yimoto. Kunensimbi engiyilandile.” 

“Pho ufika ngani bandla nelanga likhipha umkhovu etsheni nje?” 

“Ngicoshwe wuMtshali endleleni.” 
“Waze wakusiza baba. Ave ewusizo bakithi uHlabangane.” 
“Kakukho nto awusizo ngayo ngoba ngenhliziyo uyangihleka nje uma 
ngihlupheka kanjena. Okokuqala nguye oyimbangela yakho konke lokhu 
kuhlupheka kwami,” kunxapha uMkhize egqishazela eqalaza ukhiye wakule 
ndlu azothola kuyona le nsimbi ayilandile. Bese kukhala ucingo. 
“Lubambe baba, mina ngisakulungisela okuya ngasethunjini.” 


Aluthathe ucingo uMkhize. Usalokhu enxaphile. Anxaphe kakhulu 
uma ezwa ukuthi nguVusi lona osocingweni. 
“Hawu, kwenzenjani Khabazela walapha ngale nkathi? Abantu bathuthwa 
ngubani uma ubaba e….” Angabe esaqeda, amngene emlonyeni uyise. 
“Kawungiyeke ngemibuzo Vusi. Ukhala ngani?” 
“Ngixoshiwe baba. Bafuna imali lapha eyunivesithi.” 
“Manje mina ngizoyithathaphi imali? Ngiyabuza Vusi, uRector wenu lona 
ucabanga ukuthi mina ngiyimayini yegolide yini? Hhayi, kabangiyeke phansi 
mina. Ngisasanganiswe ikhanda yilo mgodoyi owuMtshali, sekuqhamuka 
wena unginambuzela ngokufuna imali! Hhayi, ngeke Vusi. Ngeke,” esho 
enxapha elugaklaza phansi ucingo. Agxawuzele aphume eselande insimbi 
leyo. Abuye nayo. Usalokhu enxapha belu. Kukhale ihutha yemoto 
esangweni. 
“Baba, nangu uMtshali esekulandile. Usibongele kakhulu kuyena,” 


kumemeza uMaNtuli ngalena ekhishini. 
Agaklaze isicabha uMkhize aphume aqonde esangweni kuMtshali. 
“Yehheni we bantu, nangu uMkhize ephenduka uhlanya. Usebhaklaza 
isicabha sendlu yami, kanti yisona yini esithe akafelwe yimoto?” kubalisa 
uMaNtuli ngenhliziyo enikina ikhanda. Athi esacabanga indaba yokusangana 
kukaMkhize, kukhale ucingo. Asubathe eseyolubamba elawunji. 
“Sanibona mama.” 
“Kunjani kodwa Vusi mntanami?” ebuza ngomunyu. 
“Kuyabheda mama. Sengixoshiwe lapha ngoba ngingakhokhile.” 
“Kwakubi-ke lokho. Awu, wafona kabi-ke noyihlo ephuma nje.” 
“Ngifone esekhona, waluvala ucingo sisakhuluma. Manje kangazi nokuthi 
ngizobuya ngani ngoba benginemali yokufona kuphela.” 
“Mh, kwaze kwalukhuni mntanami,” ebalisa sekucweba nezinyembezi. 
“Bese ngicabanga nokuthinta ubaba uMtshali. Hleze kwenzeke nje kube 
khona isipesheli azosilanda ngapha eMpangeni.” 
“Awu, waze wacabanga mntanami. Ake umzame kuselula yakhe, uzwe 
ukuthi ngeke sibe nenhlanhla yini akwazi ukukutakula.” 
“Ngizomzama mama. Ngizobuye ngikuthinte ngisho ukuthi utheni.” 


Kwedlule isikhashana ashaye futhi uVusi. 
“Ngiyamthola mama.” 
“Uthini bandla?” 
“Ave ejabulile. Uthi naye ubesenkingeni edinga umuntu ozomlandela 
ikhumbi yakhe asanda kuyithenga ngapha. Sesiyobuyisana naye-ke, 
sengimshayelela enye ikhumbi.” 
“Kwaze kwangcono. Eyi, yasiza nendaba yakho yokusukumela ukuba 
nezincwadi zokushayela, ungaphiki noyihlo owayelokhu ebalisa 
ngokuvaleka.” 
“Kasiyiyeke mama indaba kababa, izosuke ingephule umoya kanti 
ngisajabule okomzuzwana.” 

“Uqinisile mntanami. Kasibonane usufika-ke kusihlwa.” 


Bavalelisana nje kuyezwakala ukuthi usengconywana emoyeni 
uVusi. Uqoqa izimpahla zakhe nje, hhayi, seliyashayeka nekhwela. 
Asekhonyana namandla okuhamba njengoba ephuma nje eseqonde 
esangweni elikhulu lapho bezoficana khona noMtshali. Uhamba nje ulokhu 
ecabanga indlela asizwe ngayo nguMtshali. Mh, sengathi naye angakhula 
abe yindoda eqotho ewusizo njengoMtshali. Kuhlupha khona-ke nje ukuthi 
ikusasa libukeka lifiphala njengoba uyise elandula imali yokumfundisa 
nje. Uzoyithathaphi-ke imali yokuqhubeka nemfundo ayithanda kanjena 
bakithi? 

Bese ekhumbula ukuthi nguMgqibelo namuhla. He, mhlawumbe uma 
engadlala ilotho nje angaba nenhlanhla awine, aphume kulolu sizi olungaka 
olumkhungethe. Manje pho uzozithathaphi izinamba ezizoba nenhlanhla 
njengoba kubukeka sengathi ulandelwe ngamashwa nje? Athi esacabanga 
lokho kuqhamuke ikhumbi kaMtshali. Kunganjani uma engavele athathe 
zona izinamba zekhumbi kaMtshali, athi ukuzixova kancane? Kwazi bani, 
hleze awine ngempela ngoba kubukeka sengathi yindoda yezinhlanhla 
umfo kaMtshali lona. Cha, uzosebenzisa zona impela. Kungcono ngoba 
basazodlula edolobheni, useyofike ayidlale khona ilotho. 

Bangena emotweni nje usezizwa esenethenjana nje bo. Isukeke 
sekulandwe ikhumbi kaMtshaliu kule ndoda abadayiselene nayo. 
Bangene edolobheni qede acele ukungena esitolo eseyodlala ilotho asezwa 
enethemba elikhulu nje lokuthi uzoyibamba. Angene esitolo, aphume emva 
komzuzwana. Aqonde esigxotsheni socingo. Ushayela unina. 
“Sesiyasuka eMpangeni mama. Sesizodlula sithathe ikhumbi lena elandwe 
ngubaba uMtshali.” 
“Ingabe uzoba njani umona kuyihlo mntanami?” 
“Hhayi, kasisezukuba bikho isidingo sokuba nomona kubaba. 
Ngizomthengela ikhumbi entsha ceke.” 
“Hhayi bo, usuyaphuza yini wena mfana?” ebuza emangele uMaNtuli. 
“Kangiphuzi mama. Into nje ngizwa ekhanda ukuthi ngizowina 


ilotho namuhla. Kangikunike-ke izinamba zami ukuze ungibhekele 
kuthelevishini ngoba isikhathi sokukhishwa kwazo sizongishayela 
endleleni.” 
“Yaze yankulu indaba yelotho. Nginike-ke izinamba lezo.” Amnike, 


avalelise. Baqhubeke nohambo. Cha, bafike bayithole ikhumbi leyo. 
Kubuywa nje uVusi useshayela lena ebifike noMtshali. 

Ngalena ekhaya uMaNtuli uyabalisa njengoba sekuze kube sebusuku 
kangaka engabuyile uMkhize. Akasashayi nocingo nje asho ukuthi 
igcine ilungile yini imoto. Mhlawumbe igcine ingavumanga ukulunga. 
Kokunye uziyele kuMaNdwandwe noma kuMaShabane. Eyi, iyinkinga 
nendaba yesithembu. Yiyo lena emenza ahlale engenamali, ehlulwe ngisho 
ukukhanda ikhumbi yakhe lena. Bese elokhu eba nomona uma oMtshali 
kubahambela kahle ngoba bezihlela kahle izinto zabo. 

Hhayi, akayeke ukubalisa, akavule ithelevishini ezwe ukuthi 
lo msangano wezinombolo ebezishiwo nguVusi zizophuma yini. He, 
okuwuVusi bakithi, kucabanga ukuthi kungabamba ilotho kuwubani 
nje nempela? Kade babeyizama oMkhize bethi bafuna ukuwina ukuze 
bahlabekise oMtshali, lutho kodwa, kunalokho kucwila imali nje kuphela. 

Nebala ayivule ithelevishini. Kuqhubeke isikhashana bese luyangena 
uhlelo lwelotho. Zibizwe izinombolo. Ulokhu eziqhathanisa nalezi zikaVusi 
ezibhalwe kuleli phepha aliphethe. Useyajuluka manje, inzululwane isisho 
ukumqeda. 
“Yehheni bakithi, zaphuma zonke izinombolo zikaVusi. Bakithi le ngane 
isizoba yisigwili. Hawu, ngaze ngajabula. Awu, lwaphela usizi lapha ekhaya. 
UMkhize uzoke ezwe ukuhamba ngekhumbi entsha. Ki ki ki, kwakuhle 
kwethu!” 

** * 

Sekuyisikhathi eside uMkhize ehobe lapha ngasebhulohweni. Ulinde 
uMtshali. Uyazi kahle ikhumbi yakhe, ngeke imdide ngisho ebusuku. 
Usemi ngobumo manje. Nasi isibhamu esandleni. Ngolwamanqamu 


ngempela namuhla. Ukhathele yisiphazamiso esiwuMtshali. Uzonele 
aqhamuke nje ngekhumbi yakhe, amsakaze ngenhlamvu. Ngeke adabule 
neze ngoba le ndawo amcuthele kuyona iseduze kwewa, uzodubula qede 
imoto iphaphalaze, afe nya. 

Nebala kube khona izibani eziqhamuka le ezansi. Zisondele. Zisondele. 
“Nakho-ke, ayaphela manje amaphupho,” esho ngenhliziyo ecumbaza 
isibhamu sakhe. Zize izibani. Izwakale manje isiduma lapha eduze imoto. 
Ayibukisise uMkhize. Yiyona impela ikhumbi kaMtshali. Nebala nansi 
isichezuka isithatha lo mgwaqo oze ufike kwaMtshali. Angabe esacucuza 
uMkhize. Aqhulule inhlamvu. Ayiqhulule. Iphaphalaze imoto, iqonde 
esiweni. Ngeke adabule uMtshali ngisho sekuthiwani. 

Anxaphe, ahlabe ngejubane eseqonde emotweni yakhe abeyifihle 
ezihlahleni laphayana ezansi. Sengathi ingeze yamhlupha ngomzuzu 
obucayi kanje. Ngabe yishwa lakhe nje kodwa ngoba kayibange 
isamhlupha emva kokuyikhanda kwakhe emini. Usethuswa ngezinye izibani 
ezikhanya le ezansi. Hhayi, akabaleke impela kungaze kube khona umuntu 
omfanisayo. Nebala ahlabe ngejubane. Angene emotweni yakhe ayishaye 
izule eseqonde kwakhe. Uhamba nje usezwa esenokukhulu ukukhululeka. 

Sifile isiphazamiso. Zizophela zonke izinkinga zakhe. 
Afike ekhaya abingelelwe nguMaNtuli ozwe imoto ingena qede 

waphuma wama egcekeni. 

“Baba, kunini nje ngilindile ukuba ufike ngikutshele izindaba ezinkulu 

esezivele lapha ekhaya?” kubuza uMaNtuli ebuka umyeni wakhe ngamehlo 
athaphuka injabulo. 
“Hhayi bo, usuyaphuza yini wena? Zindaba zini lezo?” ebuza emangele 
esula izithukuthuku. 
“UVusi ubambe ilotho Khabazela. Zizophela zonke izinkinga zethu… 
zakho.” 
“Ini? Hhayi bo MaNtuli, uthini manje?” ebuza kuduma ikhanda. 
“Ngempela baba. Ubefonile uVusi, wanginika izinombolo. Kade zibizwa 



kuthelevishini. Kasingene endlini sixoxe kahle.” 

Balandelane bangene endlini. Bahlale phambi kwayo le thelevishini 
ekade ibika izindaba ezinkulu kangaka. Bese kuzwakala ukuduma kwemoto. 
Iza khona lapha ekhaya. Iyagijima. 
“Ngubani manje lowo? Kawuphenye ikhethini ulunguze,” kusho uMkhize 

kuqhaqhazela izwi. Sekuvele kwafika amaphoyisa engqondweni. 

“SekunguMtshali. Uselethe uVusi,” kumemeza uMaNtuli ngenjabulo. 
“UMtshali? Elethe uVusi? UVusi uqhamukaphi manje?” ebuza exwayile. 
“Uxoshiwe oNgoye. Ngenhlanhla uthole uMtshali, wathi kababuyisane 
ukuze amshayelele uma sekulandwe imoto ayithenge eMpangeni.” 
“Ini? Yini lena ongitshela yona MaNtuli?”

 “Hhayi bo, wethuswa yini manje baba ngoba…?” 

Aphazanyiswe ngukungqongoza emnyango okunesankahlu. 
“Ngena,” esho ngeliphansi uMaNtuli. Kuvuleke umnyango ngewala. 
“Sikhulekile ekhaya,” kubingelela uMtshali ehefuzela. 
“Kwenzenjani Hlabangane, wangena nezicabha?” 
“Sekwenzeke inhlekelele lapha. UVusi ugingqike nemoto khona lapha nje 
emgwaqeni ochezukela kwami. Ishe yangqongqa. Usho…ushonile.” 
“Ithikithi lelotho abeliphethe?” kubuza uMkhize ngexhala. 
“Yonke into ibe wumlotha. Kangiboni ukuthi…” Ahluleke. Akhale manje. 
“Nangu ubaba ewa. Yelekelela Hlabangane,” kuhayiza uMaNtuli etatazela 
ezama ukubamba uMkhize. 
“Ngaze ngayibulala ingane yami madoda. Bengithi…bengithi ngisusa 
isiphazamiso kanti sengizigwaza ngowami. Ngaze ngazigwaza 
ngowami!” 

Babukane endlini. Banikine amakhanda. Bamgqolozele futhi uMkhize 
olokhu ezibhongqa phansi ebalisa ngendodana yakhe nesiphazamiso abethi 
uyasiqhelukisa. 


11. AMAZIMU 
“Cishe yindlala enje eyenza amaBhele agcina esengamazimu, Mphemba.” 
“Hhayi, uqinisile Bhele. Nami ngeke ngimyeke umuntu kule ndlala engaka. 
Bungavele buvuke bume ngezinyawo ubuzimu bokhokho bethu,” kusho 
mina ngizama ukuhleka nanxa kungavumi. Isisibulele indlala nokukhathala. 
Lisibulele phela izwe. Kusuke kwahlupha khona ukuthi sifelwe yimoto 
endleleni. Ivele yenqaba unomphela ukuduma. Kwagcina kucacile-ke 
ukuthi kufanele silidavuze ngezinyawo. Pho nemizimba ingasakwejwayele 
nokuhamba phansi. Nhlanhla leyo ukuthi umuntu ubephethe umngenandlini 
wokudambisa ulaka kuMaqhinga. Side sihamba sishaya-ke endleleni. 

Sesihambile khona. Nakhuyana nje ngaphesheya lapho esibabele 
khona. Nanguyana noMaqhinga ethi shalu shalu egcekeni. Kazi injani 

le nto yakhe ede imvuka? Kungaba ngcono uma singafika kusathe damu. 

Ingaxoxeka kalula nendaba kaMhlonipheni esimlandele ukumsondezela 
ngakodokotela. 

Sincenge-ke. Sehlele emfuleni. Siwelele ngaphesheya. Sidonsele 
emzini kaMaqhinga. 
“Yeka esesibhokela ngolaka uMaqhinga madoda, athi kasiphume siphele 
emzini wakhe,” nguKhethokwakhe eswaca. 
“Kakulula neze Bhele ngoba simphathele nansi into encane.” 
“Awu, mina Mphemba sengesaba ukuthi yiyona ezosixabanisa impela-ke 
neBhele eliwuMaqhinga. Ikakhulukazi njengoba sesibuye sayilimaza nje 
le nto.” Sesiyongena ngesango-ke manje. Nansi imakwabo imi egcekeni. 
Sikhuleke. 
“Bhel’elikhulu. Mphemba ngabele!” Asibone unkabi. Amamatheke. 
Asondele. 
“Hawu, ngenani maBhele. Ngenani,” esho egxawuzela esihlangabeza. 
Uyamamatheka. Eyi, kungaba ngcono uma kusathe damu ukugula namuhla. 
Hleze singakwazi ukubuya naye uMhlonipheni. 


Kuxhawulwane-ke egcekeni. 

“Sawubona Mbokode.” Ngivume. Abingelele nakuKhethokwakhe. Ufile 

yinjabulo. 
“Kwenzenjani ngavakaselwa ngamaBhele?” 
“Hawu, yiphutha yini uma sikuvakashela Bhele? Sizwe sikukhumbula nje,” 
nguKhethokwakhe ehlekahleka. 
“Nisaphila kodwa maBhele?” 
“Sikhona Mphemba, singezwa wena,” sisho kanye kanye 
sinoKhethokwakhe. 
“Cha, ngiwumqemane mina. Nobuzimu bumi ngezinyawo kulezi zinsuku.” 
Ahleke kakhulu unkabi kuvele izisini. Athi kasimlandele singene endlini. 
Nebala kuyezwakala uma udlula ngasexhibeni ukuthi hhayi, liphekile iBhele. 
Kakungatshazwa ukuthi upheke inyama unkabi. Phela ngiyizimu ngempela, 
ngiyazifela ngenyama. 


Sihlale-ke elawini lakhe. Kusho ukuthi kusathe damu impela. Nakhu 
kuhlanzekile nalapha endlini. Naye unkabi ugezile namuhla. Nezinwele 
zikanywe kahle, kaziwona la madlodlombiya abomvu eziye zibe yiwo uma 
kumvukile ukugula kwakhe. Nathi sesiwukhiphile umngenandlini. IBhele 
likhiphe izingilazi zalo ezihlalayo, lathi kuphuza ngazo amazimu kuphela. 
Kalinasinqe nokho. Lide liyolunguza izimbiza exhibeni. 
“Phela kufanele amaBhele adle into ecokeme. Kuzofanele ngikhiphe unyawo 
oludala ngisewushevu ehhotela.” 

Wo, laliseyinsizwa ngaleyo nkathi iBhele. Laliyigcokama, lisho 
ngesihluthu esikhulu esimnyama. Lingehlukani nesigingci salo elalisixebula 
kuncanywe wonke umuntu. Nanto-ke selisuke lingenwa wukugula. Uma 
kulivukile livele libe wuqanduqandu, lisho ukuqobaqoba wonke umuntu 
ekhaya ngocelemba. UMaMhlongo nje owayeliganile wagcina esedliwe 
yizintaba. Nokungumfanyana lokhu esikulandile kusanda kubuya nje 
ezihlotsheni ngoba sekubonakala ukuthi sekungconywana ukugula 
kuMaqhinga. Bazihlalela bobabili. Bakhonzene into eyinqaba. Kuhlupha 


khona-ke nje ukuthi uhlala ngokugula uMhlonipheni. Yikho-ke nje sithe 
kasimlande thina boyise abancane ukuze simzamele odokotela edolobheni. 
Kazi uzovuma nje uMaqhinga njengoba emkhonze kangaka umfana wakhe? 

Aphinde angene uMaqhinga. Usephethe isiphefu ngoba sekuqala ukuba 
mnyama lapha endlini. Uyajuluka belu. Izandla zinamafutha. Cha, sizolala 
sidle okwehla esiphundu namuhla. 
“Awuthi kengishaye Bhele.” Ngimsondezele ibhodlela. Ashaye. Uphuza 
bese ebheka phezulu, aphakamise izingalo sengathi uyakhuleka, azamule 
kakhulu: 
“MaBhel’amakhulu!” Ashaye futhi. Azamulise okomuntu onamakhosi. Bese 
ephinda: 
“MaBhel’amakhulu!” 

Cha, useqala ukuba mnandi. Umuntu usengabe eyihlokoza indaba 
kaMhlonipheni. 
“Kahle-ke Bhele, uphi umfana?” ngibuza nginexhala. Kawubheke, sesilibele 
wukuphuza singasezwanga nokuthi uxineke kangakanani umfana. Hhayi, 
belizosiphuthuma nokho iBhele ukuba isimo besingesihle. 

Lihleke kakhulu iBhele lansondo. 
“Ukhona umfana Bhele. Kangithi nje uphumule. Usexhibeni. Uzombona 
khona maduze nje. Uzombona Mphemba.” Cha, kungcono kanti 
uma kungamxinile. Kusho ukuthi yikho ekhululekile nje uMaqhinga. 
Cishe kakuzukuba wumqansa ukumbonisa ukuthi kufanele asondelele 
ngakodokotela umfana. Kuzoba lula impela. Ikakhulukazi ngoba lolu daba 
siluxoxa esemnandi. 

Ashaye futhi. Kuseyiso leso sokubheka phezulu emva kokushaya. Bese 
kuphakanyiswa izingalo sakukhuleka. Bese: 

“MaBhel’amakhulu!” Sesifile wukuhleka sinoKhethokwakhe. Kufanele 

phela, kade saligcina iBhele nezinto zalo. 
“Kawusho ngani ukuthi, ‘Mazim’amakhulu!’? Uyasingabaza yini 
Mphemba?” kubuza uKhethowakhe eshaya kancane kugologo. Ahleke aze 


abhuquze uMaqhinga. 
“Suka, kanikabi ngamazimu angempela phela nina ngoba kaniyazi inyama 
yomuntu.” 
“Kanti iBhele liyayazi yini?” kubuza mina ngihleka kakhulu ngigqolozele 
uMaqhinga. Angibuke anikine ikhanda. 
“Ehhe, uthini uMphemba madoda?” Ahleke futhi. Sekusukile-ke lokho 
kwakhe kokuxoxa izindaba ezihlale zingakholakali. 


Sicijise izindlebe sesifuna ukuzwa kahle. 
“Ehhe, sengake ngayidla mina inyama yomuntu. Inambitheka 
njengeyengulube. Okwangidumaza nje ngukuthi kwakungeyesalukazi lena 
engangiyidla. Kayimnandi kahle hle eyesalukazi,” esho ethi ukuhleka esibuka 

ngokufifiyela. 

“Eyesalukazi isuke ihluphe ngokuqina, ingahlafuneki. Ikakhulukazi uma 
unezisini njengami nje.” Sife yinsini sinoKhethokwakhe. 
“Manje Bhele naniyivusaphi inyama yesalukazi?” ngibuza ngesula 
izinyembezi. 
“Eyi, wukuhlupheka Bhele. E, ngangisasebenza eThekwini. Sengicelwa 
ngenye insizwa yakwaNtuli ngelinye ilanga. Ithi kangiyiphelezele silande 
unina ekhaya. Ifuna ukumyisa kodokotela ngoba usehlala ngokugula.” 

Lithule kancane iBhele. Lithele utshwala. Lishaye. Liphakamise 
izandla: 
“MaBhel’amakhulu!” Lihleke. 
“Cishe ngathi, ‘Mazim’amakhulu!’ kanti nina kanikabi yiwona amazimu 
ngempela.” Ahleke futhi. Sihleke nathi, simgqolozele silangazelele ukuzwa 
indaba yakhe. 

“Sifike-ke kubo kwale nsizwa. Kade sihambe sishaya endleleni. Kukhona 
nesikuphathele ikhehla elinguyise. Hhayi, silifice nebala ikhehla. Sikhiphe 

umngenandlini. Sishaye. Sebusingenile impela thina. Sekubhoke nendlala. 
Lisilungisele ukudla ikhehla. Yinyama. Imnandi, iyazehlela nje. Yikho-ke nje 
ukuthi iqinile, ihlafuneka kalukhunyana. Sekonakala uma le nsizwa isibuza 


ukuthi isalukazi esingunina kanti kasisavuki yini. Uyazi, livele likhulume 
insambatheka ikhehla. Lithi isalukazi sishone ekuseni. Manje belisikhonze 
kakhulu. Lase libona kungcono ukuba lisipheke ukuze babe nyama-nye….” 

Lapho sekuthi kasibhuquze yinsini sinoKhethokwakhe. Abuye 
aphume uMaqhinga. Abuye esephethe ukudla ngamapuleti. Sidle-ke. 
Kwehla esiphundu, kuyasho ukuthi sisekhona isipiliyoni sasemahhotela 
kuMaqhinga. Kuhlupha khona nje ukuthi kasikhanyi kahle lesi siphefu, 
umuntu akaboni nakahle ukuthi yinyamani lena emnandi kangaka. Cishe 
kuyoba ingulube noma isiklabhu. 

Bese ngithi kangiyiqale-ke indaba yethu yokulanda uMhlonipheni. 
Athule isikhathi eside uMaqhinga engangiphenduli. Ngesikade, ahlome 
ikhanda phansi. 
“Eyi, kulukhuni Bhele. Umfana kuze kwamenela ekuseni namuhla.” 
“Ini?” kubuza mina ngethukile. 
“Hhayi bo, kahle Bhele!” kubabaza uKhethokwakhe ehlahle amehlo. 
“Impela maBhele amahle. Awu, bengimkhonze kakhulu uMhlonipheni. 
Bekuzongisinda ukwehlukana naye. Yikho-ke nje ngithe kangivele 
ngimpheke ukuze sibe nyama-nye….” 


12. UBAMBO 
Kusekamelweni likanokusho ehhotela eliphambili. Embhedeni omkhulukazi 
ozungezwe yifenisha ekhazimulayo, kuhleli uZonke olokhu emonyozela 
egqolozele umngani wakhe uThuli ozibukela ithelevishini enkulukazi. 
“Kodwa Thuli uyangibukisa nje le nto engiyenziwa ngubambo lwami?” 
“Hhayi, kuphela amagama mngani wami. Kakubona ubuhle bendawo lobu. 
Kodwa hhayi, ungambulala nokho umuntu mngani wami.” 
“Sengenzeni manje mngani wami?” 
“Kawusangitsheli ukuthi uthi kangikukhaphe nje kanti uza endaweni 
ephambili kangaka? Kawubheke nje ubuhle bendawo uma uphonsa amehlo 
laphayana ezansi. Kawubheke nje ubuhle bamagagasi agubha laphayana 
olwandle.” 


Azame ukuzihlangula uZonke. 
“Musa ukubeka mina icala Thuli. Kangitshelwanga lutho nami. UMandla 
uvele wanginikeza ikheli lale ndawo nje wathi ucela sihlangane khona 
namuhla. Bengingazi nokuthi le ndawo angibizela kuyona ihhotela,” 
kugegetheka uZonke epansa uThuli. 
“Cha, ukuthanda ngempela uMandla. Akekho nje umuntu ongakukhiphela 
ehhotela eliphambili kangaka ebe engazimisele nhlobo ngawe.” 
“Ngiyezwa mngani wami. Yikho-ke nje ukuthi ngizwa nginovadlwana nje,” 
esho ngelimumethe ukukhathazeka. 
“Olwani manje uvadlwana? Ave nihlupha nina ngokuhlala nithuka izanya.” 
“Uvalo ngolokuthi sekungaze kube yindawo ephambili kangaka pho?”

 “Kusobala phela ukuthi ufuna ningcebeleke kamtoti nindawonye. Ngakhoke 
kasikho neze isizathu sokushaywa luvalo uma umuntu ekukhombisa 
uthando lwakhe ukuthi luchichima kangakanani.” 

Kucace ukuthi kukhona okumenza angakhululeki neze uZonke nanxa 
ezungezwe ubucwebecwebe obungaka. 
“Yini ekukhathazayo mngani wami ngendaba yokulethwa kwakho lapha 


nguMandla?” ebuza ngokukhathazeka manje uThuli ngoba embona 
umngani wkhe ukuthi akavumi ukuchachamba kahle. 
“Ngethuswa yilolu daba uMandla athi kasizoluxoxa lapha.” 
“Uthi ludaba luni lolo?” 
“Kanti uke wangitshela yini? Kwale ngisho sengimqhwanda, ngimbiza 
ngawo wonke amagama amnandi lana, wala waphetha nokho ukungitshela.” 
“Kuyacaca ukuthi usefuna ukukuthatha. Anobuye nisizwise phela nathi Zonke 
lokhu enikusebenzisayo okunenza nithandwe ngabantu benu kangaka,” esho 
ehleka epansa umngani wakhe. 


Ahwaqe uZonke, ambuke kabi umngani wakhe. 
“Wathi abantu, kanti bangaka abantu bami?” 
“Ngisho ngoba noNhlakanipho wawumsanganisa ikhanda.” 
“Kuyaziqondanela nje mngani wami, kakukho muthi engenza ngawo.” 
“Cha, unenhlanhla. Sengathi umuntu angaze abe nguwena dade. Eyi, 
ngingathini nje uNtobeko esehlanya kanjena ngami, engasakhali 
ngokumpintshwa ngumsebenzi okumenza angabi naso nhlobo isikhathi 
sokungibona? Hhayi, jealous down mngani wami, uyakuthanda uMandla,” 
esho elula isandla emxhawula emhalalisela. 
“Ngiyabonga mngani wami,” esho esibambisisa isandla somngani 
wakhe. Bazibone sebevule izingalo kanye kanye bandla, babambana, 
bankonkoshelana. 

Bese bephazanyiswa ukukhala kocingo. Alubambe uZonke. 

“Yebo s’thandwa, sengifikile.” 

“Kawedukanga?” 
“Lutho. Ngicele uThuli ukuba angikhaphe.” 
“Injani-ke bandla indawo?” 
“Hhayi, kakubona ubuhle bendawo lobu. Uyazi, ungambulala umuntu wena,” 
esho enikina ikhanda. Kubuye kube sengathi uyahwaqa nokho. 
“Hawu, wezwakala ubhocobele nje pho, kukhona okungakuphethe yini 
kahle?” 



“Kakukho lutho, into nje…” Abindeke, athule. 
“Ungakwenza yini ukuthi ungivakashise endaweni ephambili kangaka 
bese usugula emva kwalokho?” “Khululeka, kangiguli.” 


“Cha, ngiyezwa-ke. Ngizobona ngawe usufika.” 

Aluvale ucingo. 
“Uyamthanda bo lo muntu wakho,” kusho uThuli ebuka umngani wakhe. 
“Usho ubambo lwami?” ebuza ehleka. 
“Ngisho uMandla, hhayi ubambo lwakho.” “Hhayi bo, sekubonakala 
kakhulu yini ukuthi ngiyazifela ngobambo lwami?” 
“Ngiyakukhuza njalo Zonke, kayikhulunyelwa eziko,” esho ngesizotha 
manje, kucace nje ukuthi akasadlali neze. 
“Kayikhulunyelwa eziko?” ebuza exwaya. 
“Ehhe, kakwenziwa lokhu okwenzayo.” 
“Sengenzeni Thuli?” 
“Kawenze lutho,” esho emonyozela kancane, “into nje ngizama ukukukhuza 
ngokuthi ungasheshe ubize uMandla ngobambo lwakho ekubeni…” 

Amphazamise ngokuqhumisa uhleko. 
“Kanti usho ngalokho mngani wami? Uyazi, bese ngethukile.” 
“Ungasho-ke ukuthi kangikukhuzanga,” esho ehleka naye manje. 
“Ngiyazisa! Usuzothi ngikhulunyiswa ngumona.” 
“Ngeke ngize ngisho ukuthi ukhulunyiswa ngumona Thuli. Ngiyazi ukuthi 
ukhulunyiswa ngukungithanda mngani wami. Ukhulunyiswa ngukwazi 
ukuthi abantu besilisa kabethembeke kangakanani.” 
“Impela Zonke. Kungenzeka ukuthi wena uzitshela ukuthi ngubambo lwakho 
uMandla kanti…” 
“Ngiyaxolisa ukukungena emlonyeni mngani wami. Engifuna 
ukukugcizelela nje ngukuthi uMandla ulubambo lwami,” ezishaya 
isifuba emonyozela ebheka phezulu, “uyazi, ngisho ungangivusa 
kwesikabhadakazi, ngikobukhulu ubuthongo, ungibuze ukuthi ngubani 
ubambo lwami, ngingakuphendula ngaphandle kokungabaza ngithi 


uMandla,” esho ecimeza kubonakala nje ukuthi usekude ngamehlo 
engqondo. 

Azame ukumbonisa umngani wakhe. 
“Useshilo yini ukuthi uzokushada uMandla?” 
“Cha, ubengakasho uMandla ukuthi uzongishada,” ephendula 
ngamahlonyana. 
“Usho kanjani pho ukuthi uwubambo lwakho? Ungavele usukele umuntu nje 
uthi uwubambo lwakho, engakakhiphi ngisho isente nje lelobolo?” 
“Ngisho ngoba ngiyamthanda Thuli. Kanginendaba nhlobo nokuthi akakasho 
ukuthi uzongishada. Engikwaziyo nje mina ngukuthi ngiyamthanda. 
Kangikaze ngisangane ngomuntu wesilisa kanjena mina.” 
“Lisho uliphinde lelo mngani wami. Ngangingasho ukuthi uyoke uhlukane 
noNhlakanipho, nokwenza ayesekulobola!” 
“Hha, ngangingenza njani mngani wami? Ngamane ngaxolela khona ukuthi 

buchitheke bugayiwe. Kwase kufike ubambo lwami phela,” esho ehleka 

kakhulu ebuka iwashi legolide esihlakaleni. Nalo lathengwa nguye uMandla 
lona omsanganise lokhu okuxakile. 
Alunguze ngefasitela uThuli. 
“Kaluphathwa nalolu bambo lwakho. Lwasho lwaqhamuka.”

 “Ulubonaphi kodwa ubambo lwami bakithi?” ebuza egijima eza 
ngasefasiteleni naye. 
“Nansiyana imoto yakhe ipaka laphayana ezansi,” esho ekhomba. 
“Yiso ngempela isithandwa sami,” echachamba, echichima injabulo. 
“Kangenze ngihambe mina, ngingaze ngiphazamise izithandani,” esho 
ecosha isikhwama sakhe. 
“Kusho bani ukuthi uzobe uyasiphazamisa?” 
“Musa ukungenza ingane wena Zonke. Ngisahambile-ke. Ngiyozwa ngawe 
usungixoxela ukuthi ningcebeleke kanjani,” esho evula umnyango ebuka 
umngani wakho oselokhu etatazela ezibuka esibukweni ezesula ubala. 
“Ave ngibongile ngokungikhapha kwakho. Ngeke ngisakukhipha nasezinjeni. 


Uhambe kahle, sizothintana-ke ngikutshele ukuthi sihlale kanjani 
noMandla.” 

Aphume uThuli. Asale uZonke, aqhubeke nokuzilungilungisa. Emva 
kwesikhashana kungqongqozwe emnyango. Amamatheke kancane uZonke, 
aqonde emnyango ayovula. Kungene uMandla. Avule izingalo uZonke, awole 
uMandla. 
“Sawubona s’thandwa, unjani kodwa bandla?” esho emqabula, “hawu, 
ngaze ngajabula,” esho emdonsa ngengalo beyohlala phansi. Kube sengathi 
uyethuka nokho uZonke. 
“Uyagula yini Mandla?” ebuza embukisisa. 
“E…” Agwajaze, ahlome ikhanda phansi. 
“Kwenzenjani Mandla?” Selumbulele uvalo. 
“Kunenkinga enginayo Zonke,” eshalaza, “yikho nje ngikubizele lapha.” 

“Kahle ukungethusa Mandla. Ungafike ungibizele ehhotela eliphambaili 

kangaka kanti ungibizela izinkinga?” 
“Kahle phela Zonke. Yima ngichaze kuqala.” 

Ajuluke ngomzuzwana manje uZonke. Konke ukujabula akade enakho 
kuvele kuhwamuke ngomzuzwana nje. Azame ukwehlisa umoya nokho, 
akhulume ngesizotha. 
“Kakukhona njalo Mandla ukuthi ngikubhokela ngolaka noma 
kanginendaba nokuzwa inkinga okhuluma ngayo. Into sengethukile nje 
ukuthi sengingathi ngingakabongi nakubonga nje ukuthi ngaze ngamkhuluke 
khona, ngavakashiswa ezindaweni eziphambili kangaka…” 
“Yimina okufanele ngixolise Zonke. Kangiqale ngixolise ngokukuthathela 
phezulu.” 
“Iyeke phela eyokungithathela phezulu. Kawubheke nje ukuthi ikhanda 
lami libi kanjani. Kanti ukuba bengizwe kusenesikhathi bengizohamba 
ngiyolilungisa kahle ukuze ngifaneleke ukuba sendaweni ephambili 
kangaka.” 
“Ngiyaxolisa bandla.” 


“Kawusho, bese kusuke sidumo sini kangaka?” ebuza ehleka esigqolozela 
emehlweni isithandwa sakhe bandla. 

Aphinde ashalaze uMandla. Adonse umoya kakhulu. 
“Ngiyaxolisa Zonke. Inkinga bekuyikho ukuthi kunodatshana oluphuthumayo 
nolubalulekile okufanele siluxoxe.” 
“Hhayi bo, daba luni lolu oluxoxelwa ezindaweni ezinje?” 
“Cha, ngithe kasize lapha ukuze singaphazanyiswa yilutho.” 
“Hha, kanti ufuna ukunginquma yini?” ebuza ezama ukuhleka. 
“Kangifune khona ukukubulala Zonke,” eneka izandla bandla ezama 
ukugcizelela. 
“Kulungile-ke, sale usungiqedela Mandla, selungishaye kwenela uvalo. 
Kangingabazi futhi ukuthi kazimnandi neze izindaba ongiphathele zona.” 
“Ngiyazi ukuthi uzongizonda kakhulu ngalokhu engizokusho kuwena…” 
“Nansi indaba ikhula!” esho eshaya izandla exwaya kakhulu manje. 
“Ngiyaxolisa Zonke.” 
“Uxolisani Mandla?” ebuza emangele. 

Adonse umoya kakhulu uMandla, ahlome ikhanda phansi. Kuthuleke 
umzuzwana endlini. Abuye aliphakamise kancane ikhanda uMandla, 
agqolozele uZonke emehlweni. 
“Ngizoke ngizwe,” kubalisa uZonke enikina ikhanda. 
“Sengifuna ukushada Zonke.” 
“Usufuna ukushada?” 
“Yebo, bengilokhu ngesaba ukukutshela.” 
“Wesabani?” 
“Bengesaba ukukutshela ukuthi…ukuthi kunomuntu esengifuna ukumshada. 
Nguyena esengibonile ukuthi uwubambo lwami.” 
“Kangikakuzwa njalo ukuthi uchaza ukuthini.” 
“Kunjengoba ngisho nje Zonke. Sengibonile ukuthi…” 
“Usubonile ukuthi mina kangilona ubambo lwakho! Udlalelani ngami 
isikhathi eside kangaka Mandla?” ebuza ngolaka oluxubene nezinyembezi 


esezigobhoza ebusweni. 
“Kakukho nto engingayenza bandla.” 
“Kakukho nto ongayenza ngoba uluthanda kakhulu lolu bambo lwakho?” 
“Ye…yebo,” evuma ngamahlonyana. 
“Ungibizele lokho nje lapha Mandla? Uzongiqhoshela ngobambo lwakho?” 


Azame bandla ukuchaza uMandla. Uzowubhula kanjani madoda lo 
mlilo? “Kakukhona ukuthi ngizokuqhoshela. Sengichazile futhi ukuthi le 
ndawo ngibone kuyiyona engcono kakhulu ngoba…” 
“Ngoba usufuna ukungizwisa ubuhlungu. Uzongikhombisa izindawo 
eziphambili ozobe usutetemuka kuzona nesithandwa sakho.” 
“Kakunjalo neze Zonke.” 
“Kayikho-ke into engisazoyihlalela lapha,” esho esukuma eqonda 
kuwodulophu. Avule, akhiphe isikhwama. Abuke iwashi, abuke uMandla. 
“Kahle phela Zonke,” encenga ezama ukumbamba. 
“Ngikahleni? Sengiyahamba mina. Ngicela ungazihluphi ngokungihambisa. 
Ngeke ngiyeswele into engangibeka ekhaya.” 

Aphathe indaba yasekhaya qede afikelwe ngumunyu. Lubuye lonke lolu 

sizi lobuhlungu abuziswa nguMandla ekubeni emthanda kangaka bakithi. 

“Kazi ngizofika ngithini khona ekhaya lapho? Waze wabukisa ngami Mandla. 

Yeka ukukuthanda kwami. Yeka ukuqhosha kwami ngawe, ngizishaya 
isifuba ngithi uwubambo lwami. Ukuba ngangazi ngangingeke ngimshiye 
uNhlakanipho. Ukuba…” Abihlike akhale kakhulu. 
“Ngangingazi nami Zonke.” 
“Wawungazi ukuthini? Ukuthi uyoze uthole ubambo lwakho 
oluyokuphithanisa ikhanda qede ukhohlwe yikho konke?” 
“Khona kunjalo Zonke, nanxa…” Abindeke. Athule uZonke, amgqolozele 
eside isikhathi. 
“Usukucabangisise kahle lokhu osunqume ukukwenza Mandla?” 


Umsinde lo mbuzo uMandla. Kuthathe isikhashana ngaphambi kokuthi 



aphendule. 
“Yebo,” esho ngeliphansi. 
“Ngeke uzisole ngelinye ilanga?” Usalokhu emgqolozele ngayizinsungulo. 
“Chabo,” ephendula ngelinokuzimisela. 
“Hhayi, kuyacaca ukuthi kakukho nto engingayenza. Yikho ukuthi ngibone 
engize ngayo,” isho bandla iqukula imithwalo yayo intokazi iqonda 
ngasemnyango. 
“Ngicela ukukuhambisa bandla,” encenga, ezama ukumvimbela. 
“Ngizozihambela. Kangisafune lutho oluzongihlanganisa nawe. 
Sekungowobambo lwakho lowaya front seat wemoto yakho, kangithi?” 
“Yebo, kunjalo,” eya ngasemnyango, “ngicela ukulanda izithombe zakho 
emotweni ngaphambi kokuba uhambe.” 
“Cha, ubusuyihlele kahle indaba yokungala ungilaxaze namuhla. 
Lukusanganise ngempela uthando.” 


Usekhuluma yedwa. Usephumile uMandla. Siqale phansi isililo 
kuZonke. Yini lena emvelelayo bakithi? Umshiya ngempela uMandla, phezu 
kokumthanda kwakhe okungaka! Abantu uzobabhekelwa ngubani nje? 
Uyothini kuNhlakanipho amala sekusele inyanga kuphela bashade? Uzothini 
kuThuli obemdonsa ngendlebe khona manje nje ethi angasheshe athi uMandla 
wubambo lwakhe? Uzophila kanjani nje ngaphandle kukaMandla? Cha, 
ngeke akumele lokhu. Kungcono afe kunokubhekana nempilo ngaphandle 
kukaMandla. Nanti ifasitela, akalivule aziphonse ayosakazeka phansi, 
akhohlwe yilo lonke lolu sizi. 

Athi eselula isandla ethi uvula ifasitela, kuvuleke umnyango. Kungene 
uMandla. Ethuke uZonke, anxaphe kakhulu. Aqonde kuye uMandla, 
ambambe ngengalo. Azame ukudlubulundela uZonke. 
“Kahle Zonke…” 
“Ngiyeke Mandla ngife. Kayisekho vele into engisazoyiphilela.” 
“Kahle Zonke. Hlala phansi.” Amdonse ngengalo amhlalise esihlalweni. 
“Ungizwiselani ubuhlungu obungaka Mandla?” 


“Ngicela ukuchaza bandla. Njengoba bese ngishilo-ke, senginqumile ukuthi 
ngubani ubambo lwami engifuna ukushada nalo, size sehlukaniswe ngukufa,” 
esho ephuthaza ephaketheni lejakethe. Isandla sibuye nephaselana. Aliqaqe. 
Asondeze isandla sikaZonke oselokhu ewugodo nje. 
“Zonke, sengibonile ukuthi nguwena umuntu engifuna ukuhlala naye 
size…” 
“Mandla…” esho ehlahle amehlo acweba izinyembezi. 
“Ngicela ukubona ukuthi kuyakulingana yini lokhu,” esho embamba 
ngesandla, emfaka indandatho. 
“Mandla…” 
“Yibona bufakazi bokukwethembisa kwami umshado.” 
“Yini lena ongenza yona Mandla? Cishe wangibulala.” 
“Bengithi ngizidlalisela ubambo lwami bandla. Kangithi uwubambo 
lwami s’thandwa?”


 “Yebo Mandla, ngiwubambo lwakho.” Akhale, awole uMandla. Bawolane. 
Baqabulane. Eside isikhathi. Ngesikade badedelane, babukane emehlweni. 
Bagqolozelane. Bamamatheke. Bagegetheke kakhulu. 



