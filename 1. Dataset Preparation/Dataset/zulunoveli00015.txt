IZIKHUKHULA 


(IZINDABA EZIMFUSHANE) 

Nakanjani G. Sibiya 

Nkosiyapha S. Ntuli 

New Dawn 
Publishers 



Published by New Dawn Publishers 
14 Killarney Terrace, Pietermaritzburg, 3201 

All rights reserved. No part of this publication may be reproduced, 
stored in retrieval system, or transmitted in any means, electronic, 
photocopying, recording, or otherwise, without the prior permission 
of the copyright holder. Duplicating or photocopying of this publication 
is illegal and may lead to one being charged and prosecuted. 

ISBN: 978-1-920066-61-1 

Printed by: Intrepid Printers (Pty) Ltd, Pietermaritzburg 


OKUQUKETHWE 

1. Izikhukhula 1 

2. Ngeke! 9 

3. Isililo 18 

4. Oqotsheni 29 

5. USikhumbuzo 36 

6. Umgubho 43 

Nkosiyapha S. Ntuli 

7. Umbhidi 50 

8. Usuku Lokuzalwa 58 

9. Inhlambuluko 63 

10. Isihlobo Esihle 67 

11. Njengamanzi 72 

12. Inge…ne! 81 


1. Izikhukhula 
Lingamhlupha-ke leli zulu uMaqhawe uma lingaqinisa ngemvula ngoba 
kungasuke kube nodaka kakhulu emgwaqeni kanti kufanele abuyele eShowe 
kuMagendane ukuze bayophothula lo msebenzi wabo. Sekumnyama impela 
manje. Isalokhu iqinisile imvula. Isiphelezelwa nawumoyana ohlabahlabayo. 

Kuzofanele afike angachithi sikhathi, kungaze kugcwale aMatigulu, angabe 
esafinyelela eShowe. 

Isondele ekhaya imoto. Kusho ukuthi uGugu uselele ngoba 
kakusakhanyi endlini. Kusho ukuthi kukhathele bandla okunguGugu. 
Kufanele kodwa. Phela uyasinda umsebenzi wesitolo. Ikakhulukazi kumuntu 
wesifazane. 

Aze ayoyingenisa ngesango imoto. Uzoyishiya khona lapha egcekeni 
ngoba vele uzosheshe aphume. Seluqalile-ke ukumshaya uvalo. Kungcono 
kodwa ngoba udlule wathenga isimehlane sikagologo endleleni. Kungcono 
athi ukushaya kancane. Nebala alikhiphe ibhodlela ebhantshini. Alivule. 
Aphuze. Ahline. Aphinde ankonkoloze futhi. Kuthi gidi isibindi. Ehhe, nakhoke 
okufunekayo. Avule isicabha semoto. Ehle. Asivale. Bese eqonda endlini. 
Kusobala ukuthi uGugu akayizwanga imoto ngenkathi ifika. Kakusho lutho 
kodwa ngoba unaso isikhiye, akazukubhunjwa yimvula ngenkathi esami 
emnyango elindele ukuthi avulelwe. 

Asikhiphe isikhiye. Avule. Usemanzi te ngomzuzwana nje esuka emotweni 
ezalapha endlini. Cha, angene. Aphuthaze umentshisi ephaketheni. 
Awukhiphe okhele izibani. Kuqhakaze kamnandi endlini. Ezwe esefikelwa 
wusizana lapho ebuka lobu bucwebecwebe obukuleli kamelo lokuphumula. 
Odongeni kulenga isithombe esikhulu somshado wabo benoGugu. Wo, 
zazimnandi lezo zinsuku. Wayengazi nhlobo ukuthi kuyogcina sekunje. 

Anyathunyathuze aqonde ekamelweni lokulala. Cha, unobuthongo-ke 
khona uGugu ngoba akakezwa namanje ukuthi kukhona umuntu osesendlini. 
Kusho khona ukuthi umvithiza kakhulu umsebenzi wasesitolo kulezi 


zinsuku. Angqongqoze. Kuvele kuthi nya. Aphinde. Nya. Hawu, ngabe 
akekho yini uGugu madoda? Aphinde. Kakhudlwana-ke kulokhu. Kuthi nya 
futhi. Kungenzeka yini ukuthi uGugu akekho? Lumshaye lumeqe uMaqhawe 
uvalo uma ecabanga lokho. Phela kungonakala yonke le nto ebesebeyihlele 
ngobukhulu ubunono benoMagendane. 

ukhona uGugu. Izolunga ngempela le nto. Uzophumelela. Uzofinyelela 

ngempela esicongweni sempumelelo! 

Kukhanye ekamelweni. Usevukile uGugu. 
“Ngubani lowo?” ebuza ngelixube ubuthongo nokwethuka. 
“Kahle bo wena Gugu! Ususho ukuthi kawusakwazi ukuzwa 
ukungqongqoza komyeni wakho? Musa ukungethusa bo wena s’thandwa 
sami.” Usazama ukuziqiniqinisa uMaqhawe. Avuke ngalena uGugu. 
Athathele ngejubane eqonde emnyango. Avule. Elule izingalo ezivulekile. 
Injabulo kayibuzwa. 
“Hawu bandla, nguwe lona s’thandwa? Uthi kangiphuphi kodwa bakithi? 
Kawusho, ubungasasikhumbuli yini lokhu ubungasashayi nalucingo nje? 

Usaphila kodwa s’thandwa?” Sekuvele kwafika nezinyembezi kuGugu. 

Kakushiwo nokuthi ibisimbulele inkumbulo. 

Aqale athule umzuzwana uMaqhawe. Agqolozele uGugu emehlweni. 
Useyajuluka. 
“Eyi, yaze yaminingi-ke khona imibuzo yakho mntakwethu. Yebo, 
yimi s’thandwa. Impela kawuphuphi. Bese nginikhumbule impela. 
Bengike ngilushaye ucingo kodwa lungabanjwa muntu. Empilweni-ke 
nginjengosheleni.” Bavele bahleke kanye kanye. Bawolane. Baqabulane. 
Bese behlala embhedeni. Uyajuluka belu uMaqhawe. Sekudlange 
nokukhophoza. 
“Kawusho, niqhuba kanjani esitolo Gugu? Uyazi, bengihlale ngicabanga 
ukuthi waze wafa-ke khona umsebenzi. Bengibuye ngiduduzeke nokho 


ngokwazi ukuthi ukhona uMtshali, nide nibonisana naye.” 
Athi ukwesula izinyembezi uGugu. Abambe isandla sikaMaqhawe 
emamatheka. 
“Cha, bekusaqhukuzeka s’thandwa. Nokho kubuye kusho ukuthi kawukho 
wena njengomnini msebenzi. Nakuba kuyakhulunywa umuntu ubonga 
yena nje uMtshali. Kangazi impela ukuthi bengizomisa kanjani ngaphandle 
kwakhe njengoba kade ungekho nje wena.” 
“Kungcono kanti uma kungekho zingqinamba enisale nabhekana nazo. Eyi, 
thina besibulawa ngukuxinwa umsebenzi,” esho ezama ukubuka umkakhe, 
“ngikhuluma nje kufanele ngiye Olundi kusasa. Yikho nje ngilapha. 
Ngizokuthatha. Kunomcimbi omkhulu wosomabhizinisi esizobe sinawo. 
Kufanele ube khona nawe ngoba ngizobe ngiyisikhulumi sosuku kulowo 
mhlangano.” 


Avele azihlekele nje uGugu. 
“Kahle wena s’thandwa ukudlala ngami. Kanti ukuya kwakho eKapa 
sekukwenze wakwazi ukukhuluma phambi kwabantu yini?” Athi ukubuka 
umyeni wakhe ngamehlo athambile, aphuphuma injabulo engefaniswe. 
“Ake nizwe uGugu madoda!” 
“Kawusho, amahloni uzowashonisaphi? Kangifuni phela mina ukuba yihlaya 
kubantu, kuthiwe ngigane indoda enamahloni, ekhophozelayo,” esho ehleka 
bandla. Kuthi gidi isibindi kuMaqhawe uma ezwa uGugu ekhuluma kanje. 
Ubenqenile phela ukuthi uzokwala ukuhamba. 
“Pho ubungalushayi ngani ucingo usho ukuthi uzodlula ungithathe? 
Ngizolungisa nini nje? Kungaba nani kanti uma singahamba ekuseni? 

Kakukude kangako oNdini, singafika ungakaqali nakuqala umhlangano 

lowo.” 

Athi ukucikica amehlo uMaqhawe. 
“Ngenqena indaba yemvula Gugu. Uyazi nawe ukuthi lo mgwaqo 
waseSamungu uyahlupha. Singasuke sihlupheke kakhulu ekuseni, kokunye 

sigcine singasafikanga kwakufika kanti kufanele ngibe khona nakanjani kulo 


mhlangano. Kayinankinga indaba yasesitolo. UMtshali siyomshayela ekuseni 

ngeke abanjezelwe ngukuthi kuse ungasekho.” Kucace ukuthi sekumele 
asheshise uGugu. Selina ngamandla-ke manje. Kuzofanele uMaqhawe 
awenze ngokushesha impela lo msebenzi. Uvalo akasenalo nhlobo manje. 

Sekusele amahora ambalwa kabi ngaphambi kokuba afinyelele esicongweni 

sempumelelo. 

Cha, asheshise uGugu. Baphume-ke. Bangene emotweni. Sebemanzi 
te. Idume, isuke. 
“Uyazi phela s’thandwa ngisale ngavelelwa yinhlanhla enkulu kabi

 ngenkathi wena useKapa,” esho emamatheka uGugu ebuka umyeni wakhe 
ngamehlo achichima uthando. 
“Hawu, yinhlanhlani lena ekuvelele?” kubuza uMaqhawe ngokunganaki. 
Ingqondo yakhe kayikho nhlobo kulokhu okushiwo nguGugu. 
Asekucabanga nje yilo msebenzi ongaka asezimisele ukuwenza. 
“Ngeke uze ukholwe,” kusho uGugu efaka isandla esikhwameni. Akhiphe 
isigqebhezana. Uyamonyozela. Esinye isandla usibeke ehlombe likaMaqhawe 
ozigqolozelele phambili. 
“Ngiwine uR30 000 emahhashini. Kakushiwo nokuthi ngijabule! 
Bengingenele umjaho kuthangi. Yithikithi eliwubufakazi-ke leli. Uma 
lingalahleka nje kungabe yonakele yonke le nto.” 
Azame ukuzimamathekisa uMaqhawe. 
“Cha, siyakubongela ngenhlanhla yakho. Nawe usuzoceba, uvule 
ubhazabhaza wesitolo.” 
“Hawu s’thandwa, kwasengathi kawukujabuleli nje ukuwina kwami?” 
ebuza ngelinomunyu esedunyazwe ukubona ukuthi uMaqhawe 
akakhombisi ukuyithakasela nokuyishayela ihlombe okutheni le ndaba 
yokuhlabana kukaGugu. Kusobala ugajwa umona. 
“Ingani sengishilo ukuthi siyakubongela?” kubhavumula uMaqhawe 
esehluleka nawukuzenzisa. 


“Mh, ngiyezwa s’thandwa sami,” kubalisa uGugu ngelidumele. Ngisho 
ukumnaka uMaqhawe wansondo, aqhubeke nokutotobisa imoto kulo 
mgwaqo okuhambeka kanzima kuwo. Ide ishibilika ngoba selubhilite 
kakhulu udaka emgwaqeni. Seliyidliva kakhulu impela. Nenkungu 
kayizibekile phansi, ivimbanisile. Kayisaphathwa-ke eyamathantala amanzi 
asegcwele umgwaqo. 

Athi ukuthula kancane uMaqhawe. Ashaye isikhwehlela. Abuke 
uGugu. Uyaqhaqhazela. 
“Ngifuna ukuceba Gugu. Ngifuna ukuba nezitolo, hhayi leli xhokovana 
lesitodlwana enginaso. Yikho-ke nje kade ngikuMagendane. Bengingayile 
eKapa. Bengiyothwala kuMagendane. Uthe-ke kufanele ngibulale wena 
ukuze ngicebe. Ukuze ngibe nemali Gugu!” Aqede lawo mazwi abambe 
uGugu, amcindezele esihlalweni. Amsonte intamo. Kakukho nandlela yokuthi 
akhale uGugu. Khona ekhala ngubani ongamuzwa? Aqhubeke nokumklinya. 
Aqale ukuthamba uGugu. Athambe impela. Athambisise. Athi dilikici. 

Usefile. Esule izithukuthuku uMaqhawe. Kumele asheshise ngokusicwiya 

isidumbu bese esimbela kulo ihlashana leli. Nebala asicwiye. Wenza 


njengoba ebemtshelile uMagendane. Athathe lezo zitho okuthiwe 
zizodingeka. Azifake esikhwanyaneni asinikwe nguye uMagendane. 
Kunamakhathakhathana aphakathi kuso isikhwama lesi. Cha, izolunga 
ngempela le nto. 

Asiphonse phakathi emgodini isidumbu. Agqibe. Agqibe. 
Useyayiphuza nje imvula manje. Agqibe. Aqede, angene emotweni. 
Usephikelele kuMagendane-ke manje. Kufanele ukuthi amfice esebuyile 
kwaNongoma lapho abehlukane ekuseni eya khona esalande eminye imithi 
azoyixuba nezitho zikaGugu. 

Kakusahambeki kahle nokho emgwaqeni. Yehla kwaNyembe nje 
imoto sekuwumzabalazo. Kazi kaseligcwele nje leli bhuloho laseMatigulu? 
Kungonakala phela uma seligcwele. Kungasho ukuthi kumele ayojika 
ngaseNtumeni noma ngaseNyoni. Mhlawumbe nakhona kakusahambeki nje 
kule mvula engaka. 

Ihamba nje imoto ulokhu ecabanga uMaqhawe. Ulokhu ecabanga 
uGugu. Kazi kuzothiwani uma sekuzwakala ukuthi unyamalele? Ngeke 
kodwa kusolelwe kuyena ngoba kwaziwa ukuthi useKapa. Kwasiza nakho 
ukuthi uGugu angakwenameli ukuthi kube khona umuntu azohlala naye. 
Phela lokho bekuzokwenza ukuba kube nomuntu obekhona ngenkathi 
uMaqhawe efika. 

Into esuke imdabukise nakakhulu yiyo indaba yezingane zabo lezi 
ezifunda eGoli. Zizophazamiseka kakhulu ngokushona kukanina. Kuyobuye 
kwedlulise nokho. Ziyosheshe zikhohlwe futhi yizinsizi ngenxa yomcebo 


uyise asezoba nawo. Cha, yehle imoto. Lisalokhu liyidlive lokho. Kugcwele 
amaxhaphozi manje emgwaqeni. Kucacemezeleka ngomkhulu umzabalazo. 
Kungaba ngcono uma naseMatigulu kungacacamezeleka. Mh, nezikhathi 
sezihambile, useqala nokozela. 

Azame-ke ukulala lapha emotweni. Lisalokhu liyidlivile. Cha, 
sekuyizikhukhula phela lezi. Selokhu azalwa akakaze ayibone imvula 
ena kakhulu kangaka! Hhayi, kusheshe kugqame ukuthi ukhathele 
uyingcuba, ngomzuzwana nje abe esehonqa esekwelamaphupho. Uphupha 
esengusozimali wangempela, enoxhaxha lwamabhizinisi anhlobonhlobo. 
Bonke abantu bayamkhothamela, bayamhlonipha. 

Uvuka ekuseni lisana. Kayikho-ke le nto! Usugcwele ngokunye 
umfula. Okuyibhulohwana kuvele kwemuka, kwashona le ezansi. Nemizi 
engaphesheya ikhombisa ngokusobala ukuthi kwedlule izikhukhula lapha. 
Awubheke nje okuyizindlwana. Kupatalele. Okunye kwemukile. 

Bese ethi ukuvula umsakazo lapha emotweni. Dukuduku kufundwe 
izindaba: 
“…Kwenzeke izingozi eziningi ezindaweni ezihlukahlukene ngenxa 
yezikhukhula ezilokhu ziqale izolo. Kwesinye isehlakalo esihlasimulisa 
umzimba, kwemuke ibhuloho elisemfuleni iMfolozi, kwathi imoto 


ebithi izama ukuwela ngenkathi kwenzeka lokhu, nayo yemuka nomfula 
obudla izindwani. Kule nhlekelele kubhubhe inyanga ebidume kakhulu, 
uMagendane Mdlalose nabalisa ababili ebebesemotweni….” 


2. Ngeke! 
Uyayaluza uNzuza lapha endlini, ude enikina ikhanda, anxaphe yedwa. 
Kusenjalo kungene uMaZungu, agqolozele umyeni wakhe isikhathi eside, 
anikine ikhanda naye. Abuye aphenduke uNzuza, abuke iwashi, abuke 
uMaZungu. Anxaphe kakhulu. 
“Kodwa baba wafuna ukuziqedela nje ngokulokhu uzikhandla umphefumulo 
ngale ndaba?” kubuza uMaZungu ngomunyu. 
“Ngiyazikhandla uma ngithi ngeke ngiwavume la manyala enziwa 
nguFalakhe?” kubhavumula uNzuza ngolaka. 
“Pho kuzokwenziwa njani baba ngoba uFalakhe..?”


 “Kuzokwenziwa intando yami,” emnquma ulimi, “kuzoqhutshwa ngendlela 
okhokho bami ababeqhuba ngayo. Ngiyaphinda futhi MaZungu ngithi 
ngeke kwenzeke lokho. Ngeke!” 


Kuthuleke eside isikhathi endlini. Kude kuzwakala khona nje 
ukunxapha kukaNzuza okude kuphazanyiswa ngukukhwehlela kwakhe 
osekuyinto yansuku zonke kulezi zinsuku. 
“Mina kodwa baba bengithi…” 
“Sengikhathele yimibonywana yakho,” emhebeza emthulisa,

 “esengikulindele nje ngukuthi afike lo mfana anginike izwi lokugcina.” 

“Kodwa baba kufanele sizame, sibe nesineke ukuze…” Amhebeze ngesandla 
futhi uNzuza engasawuqedelanga kwamusho lowo. 
“Kasikho isikhathi sokulinda,” esho ekhwehlela, “kangifuni ukufa 
ngingayilungisanga le ndaba. Ngifuna ukuzwa-ke ukuthi akakafuni yini 
ukuguqula umqondo wakhe lo mfana. Uma kuwukuthi akafuni…” Anxaphe 
kakhulu ehluleke ukuqhubeka. 
“Okungiphethe kabi mina baba ngukuthi kuzwakala sengathi umuntu 
ongafuni ukuguqula umqondo nguFalakhe nje kuphela.” 
“Kanti ngubani? Ngubani kanti oqinisa ikhanda, ofuna ukwenza amanyala 
engingakaze ngizwe nhlobo ukuthi ake enziwa?” 


“Kangiphiki baba ukuthi kuyaqala lokhu okwenziwa nguFalakhe. Kodwake 
nathi kufanele sikwemukele ukuthi izinto ziyashintsha manje. Kufanele 
siguqule imiqondo nathi. Kufanele…” 

Kuthi akafe wukucasuka uNzuza. Ayaluze kakhulu kunakuqala 
manje. Agqolozele uMaZungu, amkhombe ngomunwe. 
“Uyagula wena MaZungu. Ngeke kwenzeke lokhu okushoyo. Ngeke!” 
“Kuzokwenziwa njani pho baba?” ebuza ngelinomunyu. 
“Kuzoshintshwa uhlelo obekuhlale kuqhutshwa ngalo. Kanginendaba mina 
noFalakhe ngoba uqinisa ikhanda ngamabomu nje. Ukhona uSabelo. Uma 
kungukuthi…” Aphazanyiswe ukukhala kocingo. Alubambe. 
“…Cha, ngikhona ndodana…Hhayi, sengingconywana…Kangingabazi 
ukuthi ngizoba ngcono kakhulu uma sesibonene saxoxa…” Abuye ahwaqe 
manje. “…Kukhona olunye udaba ukufanele siluxoxe…? Hhayi, khululeka… 
Ehhe, yonke into iyaxoxwa…Ehhe, akukho okwedlula lokho…Ungesabi… 
Ungesabi.” Avalelise, aluvale ucingo. 
“NguSabelo, uthi usesendleleni.” 

Buchachambe ubuso bukaMaZungu. 
“Uyaphila kodwa umntanami bandla?” 
“Ehhe, uyaphila. Uthi uyeza, kunodaba afuna siluxoxe.” 
“Cha, ikuvumile imihlangano namuhla,” esho ezama ukuhleka. “Yikhona 
okuhle ukuthi izinto zixoxwe ikanye, kwedlulise lokhu,” esho ebuka iwashi, 
“kufanele ukuba usesendleleni manje uFalakhe.” 
“Ungumuntu osigcinayo isikhathi.” 

“Akenze impela afike ukuze ngimchazele kahle ukuthi ngeke ngize 

ngiwavume la manyala afuna ukuwenza lapha emzini kababamkhulu. 
Isizwe sizothini nje kodwa?” 
“Kakusho lutho okwesizwe baba. Okubalulekile ngukuthi indodana yethu 
ijabule yini.” 
“Linye nje elami mina. Ngeke akubone lokho uFalakhe. Ngeke!” 
Kudume imoto phandle. Aphenye ikhethini uMaZungu, alunguze. 



“Sekunguyena baba.” 
“Akenze impela ukuze ngimtshele kwezikabhoqo ukuthi uma engawushintshi 
umqondo wakhe ngeke abunuke ubukhosi.” Kungqongqozwe emnyango. 
Asukume uMaZungu, ayovula. Kungene uFalakhe. 
“Sawubona mntanami, sawubona Mshazi,” kubingelela uMaZungu 
ngenjabulo elula isandla exhawula kuFalakhe. 
“Sawubona Manzini,” exhawula kunina, emamatheka. Aqonde kulo sofa 
ohleli uyise, elule isandla esalokhu emamatheka. 
“Kakukho nto engizoyixhawula ngingakezwa ukuthi kawukafuni yini 
namanje ukuyeka la manyala owagilayo.” 
“Hawu baba,” kubalisa uMaZungu ejabhile. 
“Uthi klawu klawu kwani? Konje uhlangene naso lesi sikhohlakali esifuna 
ukungihlazisa esizweni sikababamkhulu?” 
“Kakunjalo neze baba. Into nje…” Eneke izandla. 


Useyajuluka manje uNzuza. Agqolozele uFalakhe osevele 
wayisikhomololo nje phambi kwakhe. 
“Musa ukulokhu uwuphundlasi lapha phambi kwami. Hlala phansi 
ukungichazele ukuthi awukafuni yini namanje ukuyeka la manyala akho.” 
“Awu kodwa baba,” kubalisa uMaZungu ngomunyu. 
“Vala umlonyana wakho wena,” abuke uFalakhe osehleli ngokuzotha kusofa 
obhekene noNzuza, “ngizocela singachithelani isikhathi-ke Falakhe mfana 
wami. Ungizwa kahle?” 
“Yebo baba,” esho ngamahlonyana. 
“Njengoba wazi-ke, yimina engikubizile. Empeleni kufanele ngabe kade 
ngakubiza saluxoxa lolu daba. Bengilokhu nginethenjana nokho lokuthi 
ngizobuye ngikuzwe usungitshela okwehlukile.” 
“Into nje baba ngukuthi…” Angabe esaqeda, uyise usemhebeze ngesandla. 
“Bengisathi-ke belilokhu likhona ithenjana. Kodwa kuthe uma sengigula, 
sengilele esibhedlela, kwangikhanyela ukuthi kungenzeka nje ukuthi 
ngisheshe ngife ngishiye izinto zimanhlembunhlembu lapha emzini 


kababamkhulu.” 

Kuthi akazisakaze uNzuza. 
“Isizwe lesi okufanele usiphathe uma ngingasekho? Kawusithandi sona?” 
“Ngiyasithanda baba.” 
“Ungasho kanjani ukuthi uyasithanda ube ufuna ukushada neNdiya?” 
“Ngiyasithanda baba isizwe sikababamkhulu. Ngiyaziqhenya ngaso.” 
“Uzimisele ukuba ngumholi waso ngomuso?” 
“Ngizimisele kakhulu baba.” 
“Uzosihola kanjani pho uganwe yiNdiya? Izwe lizothini Falakhe? Isizwe 
sizothini?” 
“Ngiyamthanda baba uFatima.” 
“Sizothini nje isizwe sesinondlunkulu oyiNdiya? Izizukulwane ezizayo 
ziyovuma yini ukubuswa ngumzukulu wami ozalwa yiNdiya? Ngeke 
Falakhe! Wawukuzwaphi nje lokho? Likhona iNdiya elake laba yinkosi?” 


Azame ukuchaza bandla uFalakhe. 
“Engingakusho nje mina baba ngukuthi uFatima ngiyamthanda, naye 
uyangithanda. Ngiyasithanda isizwe okufanele ngigcine ngisiphathe 
ngelinye ilanga.” 
“Sizothini isizwe ngalo ndlunkulu oyiNdiya ofuna ukumthatha?” 
“Kakukho nto-ke engingayenza uma ubaba nesizwe bengamfuni umuntu 
engimthanda ngayo yonke inhliziyo yami.” 
“Kakuyena umuntu lona, yiNdiya. Uyokuzalela kanjani izingane eziyoqhuba 
lobu bukhosi?” Athule agqolozele uFalakhe ngamehlo alanguka umlilo. 
“Kasingalokhu-ke siqagulisana ngamazwi,” esho emkhomba ngomunwe. 
“Kakukhona ukuthi ngiqagulisana nobaba. Engizama ukuthi ngikucacise 
nje ngukuthi nanxa ngisithanda isizwe sikababamkhulu, kanginakumlahla 
uFatima ngenxa yobukhosi.” 
“Yilokho-ke engifuna kungicacele. Ngifuna ukuthi ngibize imbizo yesizwe 
senginesiqiniseko sokuthi isikucacele kahle yini le ndaba. Engifuna 
ukukwazi-ke ukuthi uzimisele ngani?” 


kanjalo ubukhosi lobo.” 
“Kawusenakuguquka kulokhu okushoyo?” 
“Ngeke baba,” egcizelela, “ngeke!” 

kababa. Ngisho sengifile, ungalubhadi lapha emzini wami,” esho esukuma 

emkhomba ngomunwe, “phuma-ke lapha emzini wami. Phuma ngingaze 
ngikubulale nya,” esho ekhwehlela kakhulu, kubonakale nje ukuthi kungaba 
umzabalazo omkhulu ukubulala lesi sidlakela esiwuFalakhe. 
“Ngizokuhlonipha baba. Ngizophuma emzini wakho. Kangikugcizelele 
nokho ukuthi konke engikushilo nengikwenzile bekungekhona ukwedelela 
izwi lenu njengabazali bami. Konke kungenxa yokuthi ngiyamthanda 
uFatima. Ngayo yonke inhliziyo yami. Ngeke ngize ngehlukane naye. 
Uma lokho kuholela ekuxoshweni kwami lapha ekhaya, kanginandaba. 
Engikwaziyo nje ngukuthi ngeke ngize ngehlukane noFatima. Ngeke!” 
Aqonde emnyango, avule isicabha. Kwale kuMaZungu, asukume aye kuye 
ekhala. Kube umthintile umyeni wakhe! 
“Hlala phansi wena,” esho emdonsa ngolaka, “ngale kwalokho uphume 
uhambe naye uFalakhe nawe ungaphinde ulubhade lapha emzini 
kababamkhulu.” 
“Usungaze uyixoshe impela nje ingane baba?” kubalisa uMaZungu ehlala 
phansi. 
“Ngenzenjani uma ingafuni ukungilalela? Ngenzenjani uma ingenandaba 
nobukhosi bokhokho bayo?” 
“Hawu kodwa baba!” 
“Kanginandaba manje noFalakhe. Ukhona uSabelo. Nguyena engizombeka 
ukuba aphathe esikhundleni sami njengoba sengibuthaka nje. Nguyena 


oseyosala ebusa lesi sizwe namhla kwangigojela ukufa. Ngizosichazela 
nesizwe. Sizongilalela. Sizongivumela. Sizomamukela noSabelo. 

aganwe ngoba isizwe kasinakubuswa impohlo. Ngiyazi ukuthi uzongilalela 
uSabelo. Ngiyazi ukuthi ngeke awenze lo mhlola owenziwe nguFalakhe.” 
Kuzwakale ukuduma kwemoto phandle. Akluluze uMaZungu 

uNzuza.“Kawesule izinyembezi wena kungaze kufike abantu ulokhu 

uyizichitshana.” Kungqongqozwe emnyango, kungene uSabelo. Ulukile 
ekhanda, ufake necici. Angene aqonde kunina emamatheka. 
“Hi mum, how are you?” esho ebamba unina emqabula esihlathini. Abuye 
aphenduke abuke uyise, amamatheke. 
“How about a big hug, daddy?” ebuza evula izingalo. Cha, abuye angabaze 
nokho uma ebona uyise ezithela ngabandayo nje. Kube sengathi uyethuka 
manje. Ababukisise endlini. 
“Kwenzenjani mama? Kukhona yini okungahambi kahle?” 
“Kakukho lutho mntanami,” esho eshalaza uMaZungu. 
“Bese ngethukile,” ehlala phansi uSabelo, ezotha, “bese ngibuka nje ukuthi 
kodwa bakithi ngizolwethula kanjani nje lolu daba olusinda kangaka uma 
kungukuthi kanti kunesimo esishubile vele lapha ekhaya.” 
“Hhayi bo, ngolunjani lolu daba osusiphuthuma ngalo ungena nje?” kubuza 
uNzuza esehlahle amehlo. 
“Luthanda ukwesinda baba,” enikina ikhanda elihloma phansi. 
“Ngizoke ngizwe,” kubalisa uMaZungu. 


Bamgqolozele uSabelo, kucace nje ukuthi sebelindele yena ukuba 
aluqale lolu daba akhala ngokuthi kuwumqansa ukulubeka. 
“Baba, mama, sengifuna ukuganwa,” esho ngamahlonyana, “kunomuntu…” 
Aphazanyiswe nguyise osebhalwe injabulo nokungakholwa ebusweni. 
“Usufuna ukuganwa Sabelo?” 
“Yebo baba, ngingasho njalo. Nanxa nje phela…” Abindeke, anikine ikhanda 
aphinde alihlome phansi futhi. Asukume manje uyise, asondele kuSabelo 


emamatheka ngenjabulo. 
“Hawu, ngiyabonga Mshazi,” elula isandla efuna ukuxhawula kuSabelo 
obukeka engabaza ukukhipha isandla axhawule, “ngizofa kahle isizwe 
sikababamkhulu ngisishiya nomholi.” Abuye ayibukisise indodana yakhe, 
buthi ukuhwaqa kancane ubuso. 
“Ngingaze ngikuxhawulele ubala kanti mhlawumbe nawe ugile izimanga 
njengoFalakhe…Owakwabani yena lo mntanomuntu okhuluma ngaye 
osezosizalela amakhosi alesi sizwe akusasa?” 
“NgowakwaShange baba,” esalokhu ebanjwe ngamahloni bandla. 


Kuthi akahlanye yinjabulo uNzuza. Noma ungavumi nje kahle 
umzimba ngenxa yezinhlungu, azame nokho ukuxinga nokushwilingana 
lapha endlini. 
“Kwathi kangigiye madoda,” ebamba uSabelo ngenjabulo, emgqolozela 
emehlweni kucaca nje ukuthi akazikholwa neze lezi zindaba ezimnandi 
ezizophumelelisa amaphupho akhe ngokushesha. 
“Hawu, wayilamula Mshazi omkhulu. Ungathi ngiyaphupha qiniso,” abuke 
uSabelo futhi, “simbona nini pho umakoti wethu Sabelo?” 
“Empeleni ngihamba naye baba. We are inseparable,” esho ngamahlonyana. 
“Mngenise ngimbone ndodana, mngenise,” uchichima injabulo manje 
uNzuza, nokugula lokhu obekumbambile sekuvele kwanyamalala 
ngomzuzwana. 
“Kukhona engisacela ukukuchaza kuqala,” esho engabaza. 
“Uzobuye uchaze Sabelo. Letha ingane yabantu leyo siyibone.” 
“Ngiyezwa baba, into nje kunenkingana okufanele…” 

Lutho ukumnaka uNzuza. Amdudulele emnyango. 
“Sengingaze ngibulawe wuvalo Sabelo ulokhu ungifundekela 
ngamanangananga. Konke uzokuchaza sengimbonile umakoti.” Kucace 
ukuthi uSabelo akuzukumsiza ngalutho ukuzabalaza nokuzama ukuchaza 
lokhu athi kufanele kudlulwe kukhona kuqala. Aphume ngokuzihudula. 
Asale uNzuza emamatheka yedwa. 


“Hawu, ngaze ngajabula Sengwayo. Ngeke ngisafa nenhliziyo ebuhlungu.” 
“Uzobaphatha kanjani abantu lo Sabelo wakho njengoba esefaka amacici nje 
manje?” kubuza uMaZungu ngokucikeka, enximfa. 
“Kuzolungiswa lokho. Okubalulekile nje manje ngukuthi uSabelo 
usezoganwa. Uzosibusa kahle isizwe sikababamkhulu. Nami ngizomelekelela 
uma kungasheshanga kwanginqoba ukufa. Okwamacici wubala. Akufani 
nalo mhlola obushiwo nguFalakhe.” 
“Hhayi, siyoyicela ivuthiwe,” esho eshaya izandla uMaZungu, enikina 
ikhanda. 

“Kangizenzi baba, ngenziwa uthando. Ngifisa ukushada naye…” 

“Ngeke kwenzeke lokho. Ngeke!” kubhavumula uNzuza ngolaka. 


3. Isililo 
Wayekhihla isililo uZethu ngenkathi ephuma kwadokotela eseyobamba 
itekisi eya ekhaya. Ngendlela elaliduma ngayo ikhanda lakhe, wayengayizwa 
nemvula lena eyayilokhu ibhilite ngamoya munye. Nabantu ayehlangana 
nabo lapha endleleni babembuka banikine amakhanda nje lo muntu odicwa 
yimvula ekubeni ephethe isambulela. Bakhona nabamaziyo ababembingelela 
ngenjabulo. Pho wayebezwa yini uZethu ngoba imvula yezinyembezi 
ezazigobhoza emehlweni yayimvale amehlo, izindlebe nengqondo? 

Waphaphatheka-ke kuduma ikhanda waze wayofika erenke. Nebala 
yayikhona itekisi okwase kusele umuntu oyedwa ngaphambi kokuba igcwale. 
Kwaba wukungena nje, wahlala phansi, wo wasidinda futhi isililo. Wayekhala 
abitoze aze abe nephika. Bawahlahla amehlo abantu lapha etekisini. 
Zathinteka izinhliziyo zabanye, bazama ukubuza ukuthi yini bandla lena edla 
ingane kaMaNene. Laqhamuka neduku emva kwakhe, livela kwenye intokazi 
ithi akazame ukwesula izinyembezi. Wake walemukela yini uZethu ngoba 
ikhanda wayelokhu elihlome phansi lokho, evulele umpompi wezinyembezi 
ezase zigobhoze kwaze kwamanzi te lapha esifubeni sakhe? 

Waze wathi ukuthula kancane ngenkathi esetshela umshayeli ukuthi 
usecela ukwehla. Nebala yama itekisi, wehla. Wayesephephuka-ke manje, 
kungenziwa yimvula eyayinomoya kuphela kodwa kubangwa nawukukhala 
okwaze kumgeqe amandla. Amadolo ayexega eshayana wodwa ngenkathi 
enyusa umgwaqo, eyongena ekhaya. Kwaba wukuvula nje endlini waqonda 
ngqo ekamelweni lakhe lapho afike wazijikijela embhedeni. Wo, wasikhihla 
futhi isililo. 

Wasikhihla isililo uZethu kwaze kwasengathi ziyanyakaza izindonga 
zekamelo lakhe. Wakhala sengathi usekhokha isibhongo sazo zonke lezi 
zinyembezi ezazophela ngaphakathi kuyo yonke le minyaka. Wazicabanga 
zonke izinsizi zakhe. Wawacabanga onke amaphupho akhe. Lokhu 
kwabuye kwedlulela uma esebona imvilophu eyayinesheke laseyunivesithi 


eyayisagingqika phezu kombhede. Wayibuka qede wawabona ephahlazeka 
eba yizicucu phansi amathemba akhe okuphunyuka ebunzimeni. Wayibuka 
qede zaqala phansi futhi zinyembezi zakhe. Wakhala njalo waze wazunywa 
ngubuthongo. 

salokho kugobhoza imvula yezinyembezi. Wafikelwa ngumunyu naye, 

wasondela endodakazini yakhe eyayisihleli phezu kombhede manje. Welula 
ingalo wayigaxa emahlombe indodakazi. 


“Yini mntanami, tshela umama phela.” Kunokuba aphendule uZethu waqala 
phansi ngokukhala. Kwaqhubeka imizuzwana ekhala, nonina engazibekile 
phansi ezama ukududuza nokuncenga ukuba ikhulume indodakazi. Emva 

“Hhayi, sengikuncenge kwanela manje Zethu. Sengathi sengizolikhipha 
ngenkani manje iqiniso lapha kuwe.” Washo eyidlikizisa lapha emahlombe 
indodakazi yakhe. 
“Ngaphambi kokuba sixabane-ke Zethu ngitshele, yini ekukhalisayo?” 
Nya. 
Abuze futhi uMaNene. 
Nya. 


Kuthi xhifi futhi kuMaNene. 
“Yini lena ongifihlela yona Zethu? Kanti utheni udokotela? Noma ufuna 

ngiyomfonela ngizizwele mina?” Washo wasukuma waqonda ngasemnyango 
uMaNene. 
“Ngiyabuza Zethu, ufuna ngizizwele mina ngodokotela?” 
Wanikina ikhanda uZethu. 
“Kulungile-ke, uma ungafuni ngifonele udokotela, yesula izinyembezi 
ungitshele ukuthi yini lena ekukhalisa kangaka.” Wabuya wazohlala phansi 
uMaNene. Sase sigubhazela manje isifuba sakhe. Wayibuka futhi indodakazi 
yakhe, elindele ukuba imphendule. Yazesula izinyembezi, yathi ukumbuka 
unina, yabuye yakhophoza. 
“Udokotela uthi ngikhulelwe.” Lalidlekezela, linomunyu iphimbo 
likaZethu. 

Kwake kwathuleka eside isikhathi lesi emva kokuba uZethu ephihlize 
le nqabakayitshelwana yokukhulelwa kwakhe. UMaNene wezwa sengathi 
umzimba wakhe ubanjwa yinkwantshu. Lapha ezindlebeni kwakuduma 
izihlonono nje. Wake wathi uyazama ukukhuluma, izindebe zomlomo 
zavele zaqhaqhazela, ulimi lwagcwala umlomo. Kwaqala kwamfoma 
umjulukwana esiphongweni. Waphinde wayibuka futhi indodakazi yakhe 


eyayilihlome phansi ikhanda, kuqhaqhazela umzimba wonke. 
“Ka...kangikuzwa Zethu. Uthi udokotela uthini?” 
“Udokotela uthi ngikhulelwe mama. Zimbili izinyanga.” Kwathi uma 
esephinda eyisho le nsambatheka uZethu, kwamcacela uMaNene ukuthi 


ngempela ubengaphuphi. Wafikelwa yisifuthefuthe, kwathi akamudle amfele 

uZethu. 
“Manyala mani lana ongitshela wona Zethu?” Wabuza eseqalile ukumdonsa 
ngesidlozane, esho ukusiphula izinwele ekhanda. 
“Uzothini nje kodwa uyihlo ekuthanda kangaka Zethu mntanami? Awu,waze 
wasiphoxa Zethu. Waze wamphoxa uyihlo mntanami.” 


Wanele waphatha indaba kayise nje uMaNene kwaba sengathi umthume 
ukuba aqale phansi ngokukhala uZethu. 
“Kayikho into oyikhalayo ngoba uyenze ngamabomu le nto. Ungakhulelwa 
kanjani nje ekubeni wazi kahle ukuthi uyihlo ufuna ukuba uye eyunivesithi? 
Kangithi ngikhuluma nje nanti isheke phambi kwakho? Uzothini nje uyihlo 
uma ezwa le ndaba? Ngiyabuza Zethu, uzothini uyihlo?” Kunokuba uZethu 
aphendule wavele waqala phansi ngokukhala. Wakhala wampongoloza 
kuhle komuntu onezipoliyane. Kwala noma ethi uyathetha unina uthi akathule 
umsindo kwaba nhlanga zimuka nomoya. 

Kwathi uma ebona uMaNene ukuthi akayingeni eyokuthula uZethu, 
wasukuma washikizela waya ngasemnyango. Wawuvula umnyango, 
waphuma egaklaza isicabha. Kwathi nya nya, wezwakala futhi umnyango 
usuvuleka. Wangena eseyimpi uMaNene ephethe inkunzimalanga yewisa 
elihlala ekamelweni labo. 
“Kawuyeke ukukhala Zethu uma ungafuni ngikuphihlize ngananti iwisa.” 
Ukubona unina ephethe iwisa okwakungangabazeki ukuthi angamsakaza 
ngalo noma yinini, kwathi ukukuthulisa ukukhala kukaZethu. Wazesula 
izinyembezi, kwase kulokhu kuzwakala ngokugqiha nje ukuthi kade ekhala 
umuntu lona. 
Wathi ukuliphulula kancane iwisa uMaNene, wayigqolozela ngamehlo 


achichima ulaka indodakazi yakhe eyayisihlehle yayoba yinqwatshana 
ngasodongeni ngenxa yokwesaba ibhubesi leli elalibhonga phambi kwayo, 
lisho ukuyiqhobozela. 
“Kawungitshele-ke Zethu, ngeyaphi le nja ekukhulelisile?” Lowo mbuzo 
wazenza zaqala phansi futhi izinyembezi kuZethu. 
“Ngikhuluma nawe Zethu, ngeyaphi le nja ekukhulelisile esizokuxabanisa 
noyihlo ekuthanda kangaka?” Wabuza qede wasondela kancane newisa 
uMaNene, kucaca nje ukuthi uma engayitholi impendulo ngokushesha, 
uzolitheza phezulu. 
“Ngiyabuza Zethu, ngiphendule ngingaze ngikusakaze ubuchopho ngewisa.” 
Wamsikaza ngewisa, wagxuma wagelekeqeka uZethu. 
“Kunzima mama ukuba ngisho...” 


Kwathi akasakazeke phansi wukucasuka uMaNene. 
“Yini enzima ukuba uyisho? Ufuna ngilikhiphe ngewisa iqiniso?” Washo 
embhula ngewisa ezimbanjeni. 
“Ngiyabuza Zethu ngubani le nja ekukhulelisile?” Wamsikaza futhi 
uZethu, wagoqana ezama ukuvika. Wayengawuvalile belu umlomo uZethu, 
wayesewuqanduqandu ekhala. Lase liphakamile futhi iwisa selizowela 
ekhanda ngenkathi uZethu, elanyulelwa yinsimbi yasemnyango eyakhala 
kakhulu imemezela ukuthi kwakukhona ocela ukuvulelwa. Yakhala qede 
wasehlisa kancane uMaNene isandla esasiphethe iwisa. 
“Kangikaqedi nawe wena.” Wamkluza kabi waphuma ekamelweni 
egqishazela. 

Wasala egobodisile uZethu. Wamuzwa uMaNene evula umnyango 
ngale, wezwa nangenkathi ebingelelana nalaba ababengena. Wawezwa lawo 
mazwi awajwayele uZethu. Kwakungumfundis nomkakhe. Kwamcacela 
uZethu ukuthi kwakusazoba yisikhashana eside impela engabuyanga unina 
ngoba wayebazi kahle laba bantu abavakashile ukuthi bayahlala impela uma 

befikile. Lwamshaya nokho uvalo uma esecabanga ukuthi bazosuke bafune 

ukuthi eze naye elawunji azobabona. Bazothini nje kodwa uma sebezwa 


indaba yokuthi ukhulelwe? Uzobabhekelwa ngubani nje bakithi? 

Ingqondo yazibuyisa zacaca zathi bha izinsuku zangemva komshado 
kanina, ngenkathi beqala ukuhlala ndawonye noMthembu owayebathole 
bengondingasithebeni. Zazimnandi lezo zinsuku ikakhulukazi ngoba 
uMthembu wayekhombisa ukumthanda okukhulu uZethu. Uyakhumbula nje 
ede emhlangabeza egijima lapho ephuma emsebenzini. Uyakukhumbula nje 
lokho kugonwa ngothando, nalawo maphekethe ayehlala egcwele amaswidi, 
okwakuqhamuka uZethu qede akhishwe, afunzwe kuqhuma uhleko phezulu. 
Kwathi noma eselanywe ngabafana ababili uZethu kalwaze 
lwancipha uthando uMthembu owayemkhombisa lona. NoZethu 
wayesekwejwayele impela nje ukumbiza ngoyise, esemthatha njengoyise 
impela. Wayengazibekile nangokukhula uZinhle. Ngokushesha nje 
wayeseneminyaka eyishumi, nobuhle bakhe sebuqala ukugqama manje. 
Kuyacaca ukuthi yikho kanye ukukhula kwakhe lokhu okwamdalela 
izinkinga. Akazange anake nje ngenkathi uyise eseqala ukumkhombisa 
ukumnaka ngokwedlulele. Uyazikhumbula nje izandla zakhe eziqinile 
ezazide zimdlalisa, zimphulula emzimbeni. 

Waqala ukwexwaya nokho uZethu uma sekuvama njalo lokhu 
kuphulula. Uyise phela wayeseqala ukumthinta ezindaweni ezazingamkhululi 
neze uZethu. Uyawakhumbula nokho amazwi kaMthembu ayewasho 
emgqolozele emehlweni emva kokumnika amaswidi ayewadla uZethu 


akhohlwe yikho konke. 

Uma utshela umama ngeke ngisakuphathela amaswidi.” Ingqondo kaZethu 
yobungane yayingamtsheli ukuthi kunento eyiphutha kulokhu kwenza 
kukayise. 

Kwaqala ukuba nzima nokho uma izenzo zikaMthembu zedlulela 
ngale kokuphulula uZethu. Waqala manje ukwexwaya uZethu. Naye phela 
wayesekhula manje, ingqondo isiqala ukuhlakanipha ngempela. Yilapho naye 
aqala khona ukuzama ukwenqaba manje. Kwakuthi akamqede uMthembu. 
“Uma uke wayithi vu le ndaba, ngizokuklinya ngikubulale.” Wayesho 
uMthembu amehlo esebheje igazi. Uma engamxwayisanga ngokumklinya 
wayemthembisa ukuthi uzobaxosha lapha ekhaya, baphinde bashaywe 
ngumhlaba. Kwakuba nzima kuZethu ukwenqaba uma uyise eseke waphatha 
eyokuxoshwa ngoba wayesuke acabange loluya suku mhla benethwa yimvula, 
bengenandawo yokuhlala. 
Ngokuqina kokunukubezwa nguyise, waqala ukuba nesibindi manje 
uZethu. Yikho nje aqunga ngelinye ilanga wamtshela unina. Kwathi 
akamudle amfele unina uma ezwa le nto ayeyitshelwa nguZethu ehlengezela 
izinyembezi.“Amanga angaka uwasuselaphi? Usufuna ukungixabanisa 
noyihlo? Kade ngakubona ukuthi uyisikhohlakali wena doti.” 
Wayesangenzenjani uZethu uma ejikelwa ngisho nangunina omzalayo? 
Wazama nokho ukuchaza kunina, emncenga ukuba amlalele. 
“Uma ungangikholwa mama ngicela ubuze ubaba.” Kwaba sengathi 
ayamethusa la mazwi unina. Nanxa ayengenasiqiniseko uZethu wasola 
nokho ukuthi kungenzeka unina ambuze uyise. Kwamnika ithenjana 
lokhu lokuthi yayizoxazululeka inkinga yakhe. Wayengabuzanga nokho 
elangeni uZethu. Ukuxina unina ngokuthi akalubike kuyise udaba yikho 
okwabhebhezela umlilo. Lokhu wakubona uZethu ngalo lelo langa ebusuku. 
Wezwa esevuswa ngesankahlu ebusuku. 
“Uyabona-ke Zethu usungixabanise noyihlo? Uyiphika yonke le nto futhi 


ngendlela acasuke ngayo usesixoshile wathi kasiphume siphele lapha emzini 
wakhe,” kubalisa unina ephethe emshuqulwana wezimpahla. 

Kwaphela izinsukwana bephila leyo mpilo, kungelula 
nokuyoquba ezihlotsheni ngoba uMthembu wayethe uyobabulala abantu 
abayobakhoselisa. Ekugcineni wazidela amathambo unina, washayela 
uMthembu ucingo, encenga ukuba abavumele babuye. Nebala wavuma 
uMthembu babuyela emuva. Unina wamdonsa ngendlebe uZethu ukuba 
angaphindi akhulume lo mbhedo ocishe wabaxabanisa noMthembu. 

Zaphinde zaqala phansi futhi izinyembezi kuZethu uma ekhumbula 
konke lokhu. Empeleni kwakusengathi bekuyizolo nje. Wayethi kuzophela 
ukunukubezwa emva kwaleso siqubu sokuxoshwa. Wayengabuzanga 
elangeni ngoba kwavele kwaqala phansi, sekunzima kakhulu manje 
ngoba uMthembu wayesemesabisa ngakho ukuthi uzobaxosha unomphelo 
manje uma eke wayithi vu le ndaba. Kwaqhubeka-ke ukunukubezwa. 
Wayekhula noZethu engazibekile phansi, nasesikoleni ephasa kahle. 
Nanxa wayephazamiseka engqondweni, kwakusheshe kwamcacela ukuthi 
ukuze akhululeke ngelinye ilanga kuyo yonke inhlobo yokuxhashazwa, 
kwakufanele aqinise khona lapha ezifundweni. 

Nebala wafunda ngokuzimisela. Wayefuna ukuyofunda e-boarding 
school ngoba ezitshela ukuthi uzokwazi ukubalekela uyise. Washaya 
ngonyawo phansi uMthembu. Wabekezela uZethu, manje-ke esemincele 
ukuthi nje uma eqede umatikuletsheni, waphasa kahle, useyokhululeka aye 
eyunivesithi. Nebala yaqhubeka iminyaka eyayihambisana nakho ukuthi 


kude kungena uyise ekamelweni lakhe, afike amnukubeze. Wazabalaza 
uZethu, waze wafika kumatikuletsheni. Wayezimisele ngokuthi aphase kahle 
ukuze angene eyunivesithi. Nakhona wayezimisele ngokuthi afike afunde 

Nebala zaqala izivivinyo zokuphela konyaka. Kwakuzwakala khona 
ukuthi nanxa kunzima sengathi kodwa kuzophaseka. Nalapha ekhaya 
kwase kwaziwa ukuthi uzimisele kakhulu ngokuthi aye eyunivesithi nanxa 
babengakazi ukuthi yini emphusha kangaka. Akamangalanga-ke namhla 
uMthembu embiza ethi ufuna baxoxe ngendaba yaseyunivesithi uma ephase 
kahle. 
“Uzimisele kangakanani ngokuya eyunivesithi ngonyaka ozayo?” 
“Kangazi ukuthi ngingachaza kanjani ukuthi ngizimisele kangakanani,” esho 
ngokuqiniseka. 
“Ngamanye amazwi ungenza noma yini ukuze uye eyunivesithi?” Wabuza 
wathi ukuhleka kancane uMthembu, amehlo ewathe njo kuZethu. 
“Impela ngingenza noma yini.” Leyo mpendulo yakhe wayengazi ukuthi 
inika uMthembu imvume yokuba amnunusele ngokumyisa eyunivesithi. 
Lokhu kwaze kwacaca uma esengena ekamelweni lakhe ebusuku. Wavele 
wakubeka kwacaca nje ukuthi uma engavumi uZethu ukuba balale ngeke aze 
alubhade eyunivesithi. Kwakuhlengezela izinyembezi kuZethu ngenkathi 
uyise evala umnyango, esondela embhedeni, embula izingubo. 

Wayesathukile nangakusasa. Wake wacabanga ukuthatha izinyathelo 
ngalokhu kodwa ayenkenteza ezindlebeni zakhe amazwi kayise. Phela 
wayemdonse ngendlebe ukuthi uma eke wayithi vu nje le ndaba, 
akakhohlwe yindaba yokuya eyunivesithi. Nanxa yayitshutshumba inhliziyo 
kaZethu, wanquma khona ukufela ngaphakathi. Wayeseduduzwa yikho 
ukuthi isiseduze inkululeko. Amathemba aleyo nkululeko enyuka futhi 
uma sekuphuma imiphumela kutholakala ukuthi uphase kahle kakhulu. 
Wajabula nalapho uyise ekhuluma eyokuthi uyaya eyunivesithi. 

Nakho-ke esegula. Nakho-ke eseya kwadokotela esefika ebuya nalezi 


zindaba ezinkulu kangaka. Wanele wayicabanga futhi indaba yakwadokotela 
uZethu wezwa zicweba futhi izinyembezi. Akazihluphanga ngokuzesula, 
wazidedela zehla, zagobhozela esifubeni. Kuwo lowo mnyama kwavuleka 
umnyango, kwangena unina esewuThukela futhi. 
“Kawukakafuni namanje ukungitshela wena ukuthi ngubani 
okukhulelisile?” 
“Kunzima mama.” 
“Yini enzima?” Waphelekezelwa yiwisa futhi lowo mbuzo. Kwakhala 
isimbambamba, wabathe uyazikhalela uZethu kalaze lamuzwa ibhubesi, 
lampitshiza, lambhaxabula, lamndondonya. 
“Ngiyabuza, ngubani le nja ekukhulelisile? Ufuna ukungixabanisa 
noMthembu? Uzothini uma ebuya eKapa? Ufuna ngiphelelwe ngumendo 
engawuthola kanzima kangaka, umntanomuntu engicosha ngintwayiza 
ezintabeni?” 


Wayesho la mazwi engayekile njalo ukumshaya. Wamshaya 
kwaze kwaphela manje ukukhala kuZethu. Wezwa sengathi ushaywa 
yinzululwane, wathi diya diya, wathi fofolozi ngale kombhede. Kwase 
kunechibi legazi lapha eceleni kombhede elalibangwa ngukopha ngamakhala 
kukaZethu. Wagqimuzeka phansi qede wafikelwa yisithongwana 
sokuquleka. Ngisho ukunaka unina, kunalokho wagqishezela wagaklaza 
isicabha waphuma. 

Uphapheme sekusebusuku ekuqulekeni uZethu. Umzimba uthunukala 
wonke, uqaqamba wonke, ikakhulu lapha esinyeni. Kwamcacela uZethu 
ukuthi kungenzeka afele lapha endlini ngenxa yezinhlungu asezizwa. 
Wabuka iwashi esihlakaleni. Wazama ukusukuma, wacinga uhlwezana 
lwemali ewodilophu. Wakhipha ijezi waligqoka, waqonda emnyango. 
Eseyophuma wakhumbula ukuthi uma engase afe kungenzeka iqiniso ligcine 
lingezwakalanga. Wazihudula wayokhipha ipeni nephepha ema-eksesayizini 
aseduze kombhede. Ngezandla eziqhaqhazelayo wabhala amagama amabili 
ephepheni qede walibeka phezu kombhede. 


Zimququde izinhlungu ngenkathi eyovula umnyango, ephumela 
egcekeni. Wake waphenduka efuna ukubona ukuthi unina akavuki yini. Cha, 
kulokhu kumnyama ekamelweni likanina. Waqonda esangweni, walivula 
ngezandla eziqhaqhazelayo. Amandla aseyamphelela manje, nokho wadla 
imihlathi watotoba. Usezimisele ngokuthi okungenani afike esigxotsehni 
socingo esisemgwaqeni. Nebala wafika kuso emva komzabalazo. Wachafaza 
inamba wabiza i-ambulense. Ngezwi eliqhaqhazeliswa yizinhlungu 
wayiyalela ukuthi izomtholaphi. Liyaduma belu ikhanda, akasezwa 
nangenkathi abe-ambulense bemqinisekisa ukuthi emizuzwini eyishumi 

lokhu kungenxa yezinhlungu ezixaka ukwenza azizwayo. Bazama ukwenza 
izaba esibhedlela. Yena kulokhu kudume ikhanda nje lapha kuye. Lisaduma 

nangenkathi kufika udokotela embhedeni wakhe. Ubonakala ebusweni 

nje ukuthi zinkulu izindaba eza nazo. Lisaduma nanjengoba emtshela 
ezibuhlungu, ezama ukumduduza ngelipholile. 
“Zethu, ngiyadabuka ukukutshela ukuthi kuchithekile lokhu obukuthwele...” 
Kwaba sengathi ugwazwa ngomkhonto uZethu. Wazizwa zigcwala amehlo 
izinyembezi. Wo, wasidinda esikaNandi! 



4. Oqotsheni
Ningibuza ukuthi ngimbulaleleni umkami nesithandwa sakhe? Mama, Baba, 
Mlungisi, ngiyazi ukuthi nikubuziswa yini lokho. Kunzima kakhulu nokho 
ukuchaza. Mama, ngiqale ngaphi nje uma ngizama ukuchaza izehlakalo 
eziholele kulesi siphetho esingamachibi egazi? Ake nizibuke nje izandla 
zami ezigcwele igazi. Konke lokhu kungenxa yothando! 

Kasikho isidingo sokuba ngichaze ukuthi ngimthanda…bengimthanda 
kangakanani umkami. Niyakwazi nonke lokho ngoba bekuyindaba 
ebengingakhathali ukuyixoxa: ukuthi ngamthanda ngiqala ukumbona 
edolobheni esitolo sezincwadi. Mlungisi, ngiyazi ukuthi usakhumbula 
ukuthi ngangijabule kangakanani ngenkathi ngikuxoxela ngale ntokazi 
enhle engangiyibone edolobheni. Kukaningi niyizwa nonke le ndaba, ukuthi 
ayexega kanjani amadolo kimina ngenkathi ngelula isandla esasiqhaqhazela, 
ngimbingelela. 
“Sawubona dadewethu,” ngibingelela ngingingiza. 
“Sawubona bhuti,” evuma ethi ukumamatheka, exhawula isandla sami. 
Esakhe sasifudumele, esami siswakeme ngenxa yomjulukwana wovalo. 
“Igama lami nginguMandla. Mandla Sibisi,” ngisangingiza belu ngilokhu 
ngizama ukuthola isibinjana sokumbuka ebusweni. 
“Mina nginguThabile. Thabile Zungu,” ephendula esalokhu emamatheka. 

Kangizikholwanga izindlebe zami ngenkathi eyiphendula 
ngenhlonipho yonke emibuzo yami eyisicefe mayelana nokuthi usebenzaphi, 
uhlalaphi, inamba yocingo, njalo njalo. Njengoba nazi-ke kwaqala lapho 
ukujwayelana kwethu, kwaze kwaba siyathandana. Nonke nanijabule 
mhla ngimletha ngizonikhombisa yena. Kwakungangatshazwa ukuthi 
naneneliseka yile ntokazi engangiyikhethile. Baba, waze wangibizela eceleni, 
wangihlebela, amehlo akho ephuphuma injabulo: 
“Mandla, uhlabene ngokuthola intokazi enhle kanje. Thina kasibanga nayo 
leyo nhlanhla,” uncokola ungimbambatha ngokuziqhenya emahlombe. 


Kwakungicacela nje ukuthi nawe unokuziqhenya okukhulu ngomalokazana 
wakwakho wangomuso. Nokho okwangimangaza kodwa kwaphinde 
kwangikhulula emoyeni ngukubona u-Ayanda udadewethu eyijabulela, 
ekhombisa ukuyamukela intombi yami. Niyamazi nonke u-Ayanda ukuthi 
unjani. Kusukela emncane wayehlukile kwamanye amantombazane, 
enenkani yeselesele, sihlala sibanga ubala naye thina zingane zakwabo. 
Kangisayiphathi-ke eyokugqoka kwakhe, sasihlale simthethisa ngokuthi 
akakhumbule ukuthi uyileti, akayeke ukugqokisa okomfana. Nezintombi 
engangike ngibe nazo wayehlale ezigxeka nje, ezibeka izici. Yikho nje 
kwangimangaza futhi kwangijabulisa uma ngibona bezwana ngomzuzwana 
nje noThabile. Ngisho nangenkathi sengimkhapha ngemoto uThabile 
esephindela kubo eYideni, wayengawuvali umlomo ngo-Ayanda, esho 
nokuthi ujahe kabi ukuphinde ambone, ezwe amancoko akhe akuhlekisa 
ukhale izinyembezi. Kuningi nje ayekuncoma. Konke lokhu kwangijabulisa 
kwangenza ngabona ukuthi uyabemukela abantu bakithi. 

Mama, uyakhumbula ukuthi wawulushaya nsuku zonke ucingo, ukhala 
ngokuthi usujahe kabi ukuba umakoti abuye ekhaya azokotiza? 
“Sizobuya mama, ungajahi,” kusho mina ngelincengayo. 
“Hhayi hhayi, sifuna ukubona uThabile phela nathi. Phela nathi ngowethu,” 
ungikhumbuza uhleka. No-Ayanda naye wayesishayela nsuku zonke. 
Imvamisa kwakuba ngukungibingelela nje mina bese behlala eside 


isikhathi ocingweni noThabile. Kayikho into eyayingichaza njengokubezwa 
beqhumisa uhleko bexoxa ezingapheli. Konke lokhu kwakungenza ngibe 
nesiqiniseko sokuthi sizoba nekusasa eliqhakazile emshadweni wethu uma 
ethandwa kangaka emzini. 
Ayanda…
Bengisathi-ke, nonke nanijabule mhla sifika. Yebo, sase siphelile 
isikhathi sokuncebeleka sekufanele sibhekane nezinselelo zempilo. Sathenga 
umuzi omuhle, obizayo eLincoln Meade. Konke kwakubukeka kuhamba 
kahle. 

Ngokudabukisayo, ngemva kwesikhashana kwaqala izinkinga 
emshadweni wethu. Mama, uyazi ukuthi sasixabana kanjani uma ubalisa 
ngokuthi kwakungekho zimpawu zomzukulu owawusumbheke ngabomvu. 
“Ziyahlupha izifundiswa, kaziyingeni indaba yokuthola abantwana. Nawe 
wenza okufanayo manje. Ufuna ngize ngife ngingabuzwanga ubumnandi 
bokugona ingane yakho?” Yebo, wawuhlale ukhononda, ubalisa mama. 
Nami ngangenza konke okusemandleni ukuqhamuka nesizathu esizwakalayo 
esizophebeza ulaka lwakho. 

Mama, ngifuna ukuligonyuluka namuhla iqiniso. Izinto zazingahambi 
neze kahle phakathi kwami noThabile. Yebo, sasithandana kodwa 
kwakunegebe nje elikhulu phakathi kwethu, singenakho lokho kusondelana 
okufudumele kwabantu abathandanayo, abashadile. Baba, nginamahloni 
okusho ukuthi uThabile wayengasayingeni indaba yami, ebeka zonke 
izaba uma sekufanele sikhombisane uthando njengabantu abashadile e… 
Baba, ngiyabona ukuthi kuyakumangaza lokhu kodwa-ke iqiniso yilelo nje 
lokuthi kuThabile ngisho ukungiqabula nje kodwa lokhu kwakubonakala 
kungomkhulu umqansa. Impela Mlungisi mntakababa, kunjalo nje. 

Yilapho engaqala khona ukusola ukuthi sengathi useqomile. Mlungisi, 
ungangibuzi ukuthi bufakazi buni ebenginabo. Ziningana izintwana 


ezisolisayo ebengizibona. Ekuqaleni okuningi kwakuwubala nje 
olunganakekile: iphunga le-perfume iHugo Boss yomuntu wesilisa 
ezimpahleni zakhe. Ama-sms ayewafunda yedwa amamatheke kodwa 
angangixoxeli ngawo njengasekuqaleni. Ngabekezela ngagcina ngehlulekile 
ngambuza: 
“Ungangicabangela kanjani nje amanyala anjalo?” engibuza ngolaka. 
Yebo, kwagcina sekuxolise mina, ngigcizelela ngokumkhithizela izimpahla 
eziningi ezitolo ukukhombisa ukuzisola kwami. Kazihwamukanga nokho 
izinsolo zami. E, kangizukunishonisela ilanga ngemininingwane eminingi. 
Engingakusho nje ngukuthi kwathi uma ngehluleka ukubekezela ngaqunga 
isibindi ngakhuluma no-Ayanda. Ngiyazi baba ukuthi kwakufanele ngixoxe 

ukuluxoxa no-Ayanda lolu daba olusinda kangaka, ikakhulukazi ngoba 
ngibabona bezwana nomkami, ngizitshela ukuthi uzokwazi nokungikhuzela 
yena. 

Ngaya eflethini lakhe u-Ayanda ePelham. Ngamfica ebuka 
ithelevishini. Wayephethe ingilazi yotshwala ngesandla, ngesinye ephethe 
umndweza kagwayi. Mama, uthi ubungazi ukuthi u-Ayanda uyabhema? 
Ngiyaxolisa bandla, bengithi uyazi…Njengoba ngisho-ke ngamfica eflethini 
lakhe ebhema, ephuza. Wajabula kakhulu uma engibona. “Ngingakulethela 
ibhrendi?” ebuza sengathi uyazi ukuthi ngize ngodaba olusindayo, oludinga 
ukuthathelwa isibindi. Waphuma, wabuya esephethe isiphuzo sami, 
esengideshele kahle njengenjwayelo. Ngasishayela ekhanda. Sake sathi-ke 
ukuxoxaxoxa ngezintwana ezingathi shu okwesikhashana. Wabuye wahwaqa 
nokho u-Ayanda, wangibukisisa. 
“Kukhona okukuphethe kabi. Kwenzenjani?” ebuza ephafuza ugwayi wakhe 
ngesineke, engifutha ngentuthu yawo ebusweni. Ngamcela ukuba angiphinde 
futhi ngokuphuzwayo. Nebala waqonda ekhishini futhi, wabuya esephethe 
ingilazi enesiphuzo sami. Ngaphinde ngayiminya ibhrendi leyo, ngezwa 
manje ukuthi hhayi, sesikhonyana isibinjana sokuxoxa. Nebala ngamxoxela 


konke okwakungiphethe kabi. 

Nakho-ke sengitshelwa yiminenja emsebenzini ithi kufanele ngiye 
emhlanganweni eThekwini impelasonto yonke ngiyomela inkampani. 
Ungangibuki ngokumangala Mlungisi, ngiyisikhulu emsebenzini, uma 
kudingeka umuntu okhaliphile ozosiza ekuxazululeni izinkinga…hhayi, 
kangingaphumi endabeni. Yangijabulisa indaba yalolu hambo lwaseThekwini. 
Okwangifikela ngukuthi kwakungaba mnandi kakhulu uma sasingahamba 
noThabile. 
“Ngiyaxolisa s’thandwa sami, ngeke ngikwazi,” echaza bandla, ebeka 
izizathu ezizwakalayo. Wabalisa ngokuthi bekuzoba mnandi kakhulu 
ukuba nami, kuphoqa zona-ke izimo ezimenza angakwazi ukungikhapha. 
Sehlukana sithembisene ukuthi sizokwenza konke okusemandleni ukuthola 
ithuba sizikhiphe maduze. 

Ngihlale izinsuku ezimbili kuphela eThekwini. Umhlangano usuke 
waba mfushane kunesikhathi ebesicatshangiwe. Yikho-ke nje ngibuye 
namuhla ebusuku esikhundleni sakusasa ebusuku. Empeleni bengijahe kabi 
ukubuya ngizoshaya umkami nge-surprise. Naziyana ekhoneni kuplastiki 
izipho ebengimphathele zona. Nemoto ngifike ngayishiya laphayana 
egaraji ngasezitolo, ngehla ngezinyawo ukuze angangizwa uma ngingena. 
Kodwa-ke eyi, yimina engishaywe nge-surprise. Okuqale kwangimangaza 
ngukubingelelwa yiphunga likagwayi ngenkathi ngivula umnyango. 
Kusenjalo ngikhangwe izingilazi ezimbili eduze kwebhodlela lewayini. 


Nanto nephakethe logwayi iCamel phezu kwe-coffee 
table. Ngezwa 
ngiqhaqhazela manje ngenxa yokudinwa. Phela bengingasangabazi ukuthi 
makhulu amanyala agilwa emzini wami ngingekho. Bekusewubala-ke lokho, 
okukhulu bekusangilindele. Ephaseji bekunokokugqoka obekubonakala 
nje ukuthi kukhunyulwe kujahiwe. Ngilibonile ihembe likaThabile. Eduze 
kwalo kunodangara wabesilisa… Bakwethu, ngicela ukungachazi okuningi 
engikubonile. 

Kuvele kwathi kangihlanye. Ngizibone sengisekhishini ngomzuzwana 
nje. Ngabuya sengiphethe umese omude, ngandiza ngiqonde ekamelweni 
lethu lokulala. Ngisadlula khona belu ephaseji eligcwele…nx, kangiyiyeke 
leyo yezimpahla zabo ezingikhube ephaseji ngacishe ngafumbeka 
phansi…Ngisondela emnyango nje nginxapha ubala, ngiyajuluka manje. 
Ngiwuvule ngewala umnyango, wathi gengelezi. Mama, baba, ngiyoze 
ngife ngingayikhohlwanga into engiyibonile. UThabile ubenqunu, egonene 
no…Bacishe baquleka uma bengibona. Bakhamisile, bazama ukukhuluma, 
baneka izandla, bazama ukufihla imizimba…Ngaleyo nkathi bese ngihlanya 
mina. Njengonyazi bese ngiphezu kwabo, ngibabonda ngomese bobabili. 
Bancengile, bakhala, babalisa, baxolisa…Izindlebe zami bese zivalekile, 
ngingasezwa lutho. 

Kuze kwathi uma kuphela ukukhala kwabo, kwayila ngibona khona 

ukuthi hhayi bo, bafile laba bantu manje. Wo, ngafikelwa yizinyembezi anje, 

ngakhala. Uyangazi Mlungisi ukuthi kangikaze ngibe yigwala. Ngehlulekile 
nokho ukubamba imvula yezinyembezi ezibangwe ngubuhlungu benhliziyo. 
Yebo, bengikhalela umkami engimtha…ebengimthanda. Bengikhalela 
u-Ayanda, udadewethu obesethumbe inhliziyo yomkami. 

Kangazi ukuthi ngime isikhathi eside kangakanani ekamelweni 
ngindwazile, ngikhala. Kugcine kucacile nokho ukuthi kufanele ngenze 
okuthile. Yikho-ke nginishayele ucingo ngathi phuthumani lapha. 
Ngiyabonga ukusukumela phezulu kwenu. Senikuzwile ebenginibizele 
khona. Sekufanele ngithinte amaphoyisa-ke manje ukuze eze azokwenza 


umsebenzi wawo. Ngicabanga ukuthi sesingaya ekamelweni nizibonele 

impilo. Baba, ngiyaxolisa. Mlungisi, qina ndoda yamadoda. Ngiyanithanda 
nonke. Niyazi futhi ukuthi ngimtha…bengimthanda kangakanani uThabile, 
umkami obeyikho konke kimina. Niyazi ukuthi bengimthanda kangakanani 
u-Ayanda, ingane yakwethu, isitha sami, umna…. 


5. USikhumbuzo
Bame isikhathi eside begqolozelene, kungekho okhulumayo. Kakukholakali 
kubona bobabili lokhu. Kusengathi basephusheni, bazobuye baphaphame 
bathole ukuthi kakulona iqiniso konke lokhu. Ngesikade kuze kube nguye 
uRonald okhulumayo. Sebehleli phansi manje. 
“Kawusho kodwa Ziningi, ubekwa yini lapha? Emva kweminyaka engaka!” 
Anikine ikhanda futhi, agqolozele uZiningi emehlweni. Akhophokhophoze 
uZiningi. 
“Uyazi, kangikakholwa namanje ukuthi nguwe. Kawusho, usaphila 
kodwa?” 
“Ngisaphila Ronald.” Athi ukudonsa umoya. Acikice amehlo. 
“Kangikholwa nhlobo, uyazi….” 


Kuthuleke futhi. Izingqondo zisajubalele. Zisabukeza iminyaka 
edlule. 
“Kangizange ngingabaze neze ukuthi nguwe lona ngenkathi ngikubonela 
kude, uyophonseka emanzini. Bengingeke ngehluleke nhlobo ukukubona!” 
kuchaza uZiningi emva kokuthula eside isikhathi egqolozele idamu 
lokubhukuda eliphambi kwaleli hhotela ahleli kulo. 
“Mina-ke ngiqale ngamangala nje ukuthi ngubani lo muntu ongaziyo lapha 
eSwazini ngenkathi ungimemeza, ungibingelela. Bengingazitsheli nje ukuthi 
ngingase ngibone umuntu onjengawe lapha.” 

Sebebuye basukuma-ke manje. Bashaya kancane. 
“Hawu, kangisabuzanga-uhamba nobani?” kubuza uRonald emonyozela 
kancane. Amehlo akhe athe njo kule ndandatho esemnweni kaZiningi. 
Ukumonyozela lokhu kuyabonakala nokho ukuthi kuyaphoqwa. 
“Hhayi, ngize ngedwa lapha. UNgcebo usale ekhaya. Wena?” ebuza 
egqolozele uRonald ngamehlo alokoza uthando, acweba izinyembezi. 
Akaqondi noma lezi zinyembezi zenziwa yilo moya ophephethayo noma 
zenziwa yilokhu akuzwa ngaphakathi yini. 


Elule isandla uRonald. Abambe esikaZiningi. Siyajuluka. Siyaqhaqhazela. 
“Mina ngizihlalela ngedwa Ziningi. Ngiyimpohlo. Empeleni….” Abindeke, 

khona iziphuzo eziqandayo. Indaba yokubhukuda sebevele bayikhohlwa nya. 
Bathenge-ke bese beqonda emotweni kaRonald. Bangene bahlale esihlalweni 
esingemuva. 
“Ziningi, uyazikhumbula kodwa leziya zinsuku?” Usamgqolozele emehlweni 
belu. Kucwebe izinyembezi kuZiningi. 
“Ngiyazikhumbula Ronald. Ngingazikhohlwa kanjani nje kodwa leziya 
zinsuku?” 


Wo, zazimnandi lezo zinsuku kubona bobabili. Babelokhu bezwane 
kusukela besebancane kakhulu. Ngisho kudlalwa kwakwaziwa ukuthi 
uma uZiningi engumama, uRonald uzoba ngubaba. Umlungu wepulazi, 
uyise kaRonald, wayengakenqabi ukuba izingane zakhe zidlale nezingane 
zezisebenzi ezihlala lapha epulazini. Kukhulwa nje basondelene 
impela. Ngisho sebengene esikoleni, befunda ezikoleni ezingefani, uma 
sekuphunyiwe kuyabonwana kudlalwe ndawonye. Sekuze kuqale ukuhlupha 
ngenkathi uRonald sekufanele ayofunda kude, esikoleni semfundo 
ephakeme. Kuyabhalelwana nokho nanxa kunjalo. Sekuqala ukubacacela 
bobabili ukuthi lokhu abakuzwa ngaphakathi kakuyona into encane. 

Bayabonana uma kuvalwe izikole. Kufanele bacashe nokho ngoba 
sekukaningana kuqulwa amacala, kuzanywa nokuthi bahlukaniswe. Uvan 
Zyl useke asikaze nokuthi abaxoshe abakwaMadlala lapha epulazini 
lakhe. Ngakho-ke kufanele banyenye ebusuku uma befuna ukubonana. 
Sekuzohlalwa eduze komfudlana. Imvamisa unyezi uthe bha. Kudliwe 
ingevu-ke. Kuqhume uhleko. URonald uxoxa ngezinto ezenzeka esikoleni 
sabo. NoZiningi uxoxa ngokwenzeka kwesabo. Kuyothi ngesikade banyuke 
kancane begaxene sebebuyela emakhaya. 

Izinto sezonakala ngokungachumi kahle komsebenzi kavan Zyl. Kucace 
ukuthi izikweletu zimxine kabana. Aphoqeke ukuthi alidayise ipulazi. 


“Ziningi, kangisoze ngalukhohlwa loluya lusuku mhla sibonana okokugcina, 
sesithutha epulazini.” 
“Iyeke leyo Ronald. Kakushiwo nokuthi ngake ngasikhihla isililo. 
Ngangicabanga ngisho ukuzibulala imbala. Inhliziyo yayingeve ibuhlungu.” 
“Nakimina kwakuyiso leso.” 
“Uyazi, kwakunento nje eyayingitshela ukuthi ngeke ngiphinde ngikubone.” 


Kuthi ukuthuleka futhi. Bese esukuma uRonald. Aye esihlalweni 
esingaphambili. Kube khona akuthathayo. Abuye nakho. 
“Ziningi, uyakukhumbula lokhu?” 
“Hawu Ronald! Emva kweminyaka emingaka!” Kuvele kwehle izinyembezi 
kuZiningi uma ebona lo mgexo wobuhlalu awukhonjiswa nguRonald. 
Usawukhumbula kahle kakhulu. Wenziwa nguyena kudalo, wavalelisa ngawo 
uRonald mhla behlukana. 
“Ngihlale ngiwufakile Ziningi. Ngiwukhumula kuphela uma ngigeza noma 
ngibhukuda. Yiwona oyisikhumbuzo engiye ngikukhumbule ngaso. Njalo nje 
uma ngiwubuka noma ngiwuthinta ngivele ngikhumbule wena. Ngikhumbule 
loluya thando.” 

Sekuhlengezela izinyembezi nakuRonald. Zehle kakhulu kuZiningi 
manje. Hhawu, bazibone sebebambene, sebeqabulana. Kudlule eside 
isikhathi benkonkoshelene, kungekho okhulumayo. Ngesikade badedelane. 
“Manje sizokwenzenjani Ronald?” kubuza uZiningi ngelinosizi. Amehlo 
akhe agqolozele le ndandatho esemnweni. Nayo ivele ibenyezele ngokunye 
yenziwa yimisebe yelanga. Kube sengathi intsha ceke. 
“Kulukhuni Ziningi. Kulukhuni impela,” esho ebambelela esihlathini 
uRonald. Anikine ikhanda. Avule izingalo futhi. Bawolane. 
“Into engiyaziyo nje kuphela ngukuthi ngikuthanda ngayo yonke inhliziyo 
yami futhi kangizimisele ukwehlukana nawe.” 

Phela akazimisele ukuthi kumphinde lokho okwamenza eminyakeni 
eyishumi nanhlanu edlule. Indaba phela useyizwa kahle ngoZiningi ukuthi 

umlungu owafika emva kwabo waba nempatho engeyinhle ezisebenzini. 


Bashiya-ke abazali bakaZiningi bayosebenza kwenye indawo. UZiningi 
abe nenhlanhla yokuthola umfundaze aqhubeke nemfundo. Imizamo yakhe 
yokuxhumana noRonald igcine ibhuntshe unomphela nokho. Agcine eseze 
watholana noNgcebo. Inhliziyo kodwa ibilokhu imkhumbula uRonald. 
Kufanele phela ngoba nguyena muntu wokuqala athandana naye besebencane, 
bengakazi nokuthi yini into okuthiwa wuthando. 

Kuhlelwe-ke. Kayikho enye indlela ngaphandle kwesehlukaniso. 
“Emva kwalokho uzobuya sizohlala lapha eSwazini. Ngeke kudingeke 
ngisho ukuthi ungelekelele emabhizinisini. Uzohlala kulo muzi nje kuphela, 
uziqhubekele nokubhala.” Athi ukuhleka kancane. Kuvele izifaca. 
“Ingisizile nale noveli oyibhalayo. Bengiyoze ngikubone nini nje ukuba 
ubungezile lapha eSwazini uzocwaninga ngayo?” 
“Eyi, ungabe usayiphatha leyo s’thandwa.” Kubanjwane futhi. 

Kuqhubeka izinsuku nje sebezihlalela ndawonye. Kakushiwo 
nokuthi yinjabulo lena abayizwayo. Kusengathi baphila kwelinye nje izwe 
elingenansizi nanhlupheko. Uthando lwabo seluthungeleke ngokunye 
manje. Ukuba kuya ngabo ngabe usesifakile manje isicelo sesahlukaniso 
uZiningi. Kakunankinga futhi ngoba kabanangane noNgcebo, kakukho nto 
ezoba yisikhubekiso. 

Kuthande ukuba muncu uma seziphela izinsuku, sekufanele aphindele 
emuva uZiningi. Nalo msebenzi abewuzele lapha akabange esawenza. 
Bavele bazilibalela wukuzipholela noRonald. Kakusenani kodwa, le noveli 
useyoyibhala kahle uma esengapha eSwazini. Akangabazi ukuthi luyobe 


luzigelezela nje ugqozi kuye. 

Siqhubeke isikhathi. Indaba yesehlukaniso sekuyacaca ukuthi sekufanele 
ayikhohlwe. Kungconywana ngoba bekungakabi bikho malungiselelo 
abesewenzile. Sekuzofanele azame khona nje ukuqhubeka nempilo nanxa 
azi kamhlophe ukuthi isikhala sikaRonald ngeke sisavaleka nhlobo 
enhliziyweni yakhe. 

Into esimethusa ngukuthi uyazisola. Aqale angakholwa. Ziqhubeke 

izinsolo. Agcine eseze waya kudokotela. Afike avume udokotela. Impela 

ukhulelwe. Nanso-ke inkanankana! Yinto ezothiwani lena? Miningi 

imicabango emfikelayo. Kude kugqama owokuthi aye kubantu abanolwazi, 

avele ayihushule le nto ngaphambi kokuba angene ehlazweni. Phela 
akangabazi ukuthi ngekaRonald le ngane. Pho kodwa ingane kaRonald 
angayibulala kanjani? Kangithi yiyona esiyoba yisikhumbuzo sothando 
lwabo? Cha, ngeke akwenze lokho. Ngeke aze ayibulale! 

Kungcono aqunge. Siyaqhubeka nesikhathi kasizibekile phansi. 
Kuzofanele amtshele uNgcebo. Lonke iqiniso. Uzovele acele sona 
isehlukaniso. Kakunankinga futhi ngoba ngeke alambe. Unawo 
amasentshana. Useyozama ukupatanisa nangokubhala. Cha, aze aqunge. 
Amqonde uNgcebo. 
“Kunenkinga lapha Ngcebo.” 
“Hawu, wadlala ngami nje Ziningi. Nguwena onenkinga?” Uyazihlekela 
nje uNgcebo akanake lutho. Uhlale ezenamele nje sengathi akanansizi 
emhlabeni. 
“Yebo Ngcebo, nginenkinga.” 
“Cha, ziyakuthanda-ke khona izinkinga. Ngisho ngoba uzikhuluphalele nje, 
umuntu ngeke asho ukuthi unezinkinga,” esho ehleka futhi ebuka umkakhe 
ngothando. 


“Noma mhlawumbe inkinga yakho ngukukhuluphala, usufuna ukusilima?” 
eqhuba nokuzihlekela njengokujwayelekile. 

Sekudlule izinyanga eziyisikhombisa manje. Sebahlukana noNgcebo. 
Kayikho enye into eyayingenziwa. Akamangalanga noZiningi. Ngubani 
nje owayengamela into enje? 

Usesibhedlela manje. Phela uSikhumbuzo akasamnike thuba, usefuna 
ukubona umhlaba. Ulokhu ezwa izinhlungu esiswini uZiningi. Kusobala 
ukuthi useseduze uSikhumbuzo. USikhumbuzo sothando lukaRonald. 
USikhumbuzo saleya njabulo, ikakhulukazi lawaya masonto amabili 
abawachitha eSwazini. Uzwa enesiqiniseko sokuthi uzothola umfana. 
Yikho nje ezomqamba athi uSikhumbuzo. Uma kuba yintombazana kuyoba 
uKhumbuzile. Nayo iyobe imkhumbuzile loluya thando olungasenakubuya! 

Ziqine izinhlungu manje. Agqumele phezulu. Kuze kusondele 
abahlengikazi. Izinhlungu sezihlangene novalo-ke manje. Uvalo 


ngolwamahloni azombamba uma sebebona uSikhumbuzo lapha esibhedlela. 
Kakusho lutho nokho, kakuqali ngaye ukuzala iKhaladi. Futhi kuzobe 
kungeyona indaba yabo ukuthi ubelethe ngane eluhlanga luni. Okubalulekile 
nje ngukuthi kuzoba yisikhumbuzo sakhe lesi. Uyomkhumbula ngaso 
uRonald wakhe. 


6. Umgubho
Usejuluke waba manzi te uMaNene. Uyayaluza lapha endlini yokuphumula 
efenishwe isimanje. Nangu nje manje esondela etafuleni. Uphethe ikhekhe 
elikhulu elinamakhandlela. Alibeke phezu kwetafula. Abuye aqonde emsamo 

ekhabetheni, afike akhiphe iphasela eligoqwe ngephepha likanokusho. 

Abuye nalo alibeke etafuleni eduze kwekhekhe. Aphakamise amehlo abuke 
ikhalenda, abuke iwashi. 
“Isize yangamashumi amathathu manje iminyaka Nkululeko. Ehhe, thirty 
long years!” esho ekhuluma yedwa, ehambahamba lapha endlini. 
“Usukhulile nawe manje, usuyindoda. Ehhe usukhulile Nkululeko…Bathi 
kangikhohlwe nokho Nkululeko. Bathi kangikhohlwe ukuthi usuyindoda,” 


esho eqonda emsamo. Afike agqolozele ikhalenda elilenga odongeni. 

“Bathi kangikhohlwe yilolu suku…” Akhale manje. 
“Bathi kangikhohlwe kanjani nje Nkululeko? Ngilukhohlwe kanjani usuku 


owafika ngalo uzongikhulula ekubizweni ngenyumba? Ngilukhohlwe 

kanjani nje usuku olukhulu kangaka?” Aphihlike akhale kakhulu. 

Kudume imoto phandle. Kube sengathi uyethuka uMaNene. 
Aphenduke, agqolozele itafula. Anikine ikhanda kakhulu. 
“Ngeke ngikukhohlwe Nkululeko. Ngisho bangathini!” esho kugobhoza 
izinyembezi futhi. Bese kuvuleka umnyango, kungene uXaba. Ufake isudu 
emnyama nokhololo. Angene emamatheka esevule izingalo. Athi dlengelele 
uma esephonsa amehlo etafuleni. 
“Kwenzenjani manje mama?” ebuza ehwaqa. Asondele etafuleni, agqolozele 
ikhekhe enikina ikhanda. 
“Yini manje mama?” ebuza umkakhe ngelikhathazekile. 
“Hawu, uthini ubaba?” ekhomba ikhalenda, “kangithi ngumhla ka-16 
namuhla!” 
“Hawu kodwa mama,” ebalisa ngelinomunyu. 

“Ehhe, nguJuni 16 namuhla,” eyaluza nendlu, “ngusuku okwafika ngalo 


uNkululeko lolu.” 
“Mama, kangithi bese siyixoxe kahle nje le ndaba,” kusho uXaba esondela 
kumkakhe embamba ngesandla. 


Abhoke ngolaka uMaNene, asihluthule isandla sakhe kwesikaXaba. 
“Besixoxe kahle ukuthini?” 
“Ukuthi kufanele ukhohlwe…” 
“Ngikhohlweni?” emngena emlonyeni ngolaka, “ngikhohlwe usuku 
olubaluleke kangaka empilweni yami?” 
“Kakukhona ukuthi kalubalulekile lolu suku mama. Kasinakulukhohlwa 
sobabili,” ezama ukubamba umkakhe ngesandla futhi, “akakho oyoke 
alukhohlwe lolu suku lapha eNingizimu Afrika. Kodwa…” Abindeke, 
kuzwakale nje ukuthi umunyu uthanda ukumgabha. 
“Kodwa mina kufanele ngikhohlwe uNkululeko?” 
“Kunjalo mama,” ngelikhathele. 
“Kufanele ngikhohlwe uNkululeko? Ngikhohlwe ngukuthi uneminyaka 
engamashumi amathathu namuhla?” 
“Kahle mama. Kangithi uyazi ukuthi…” 
“Ehhe, ngiyazi. Ngiyazi ukuthi ngo-Juni 16 1976 ngabeletha uNkululeko.” 
“Kodwa mama…” 

Aqonde etafuleni uMaNene. 
“Nanti nje ikhekhe losuku lokuzalwa. Linamakhandlela angamashumi 
amathathu. Kangikhohliwe-ke mina.” 
“Kahle phela mama…” 
“Njengoba ngisho nje baba. Njengoba kungumhla ka-16 nje, mina 

ngikhumbula loluya suku okwafika ngalo uNkululeko engase ngimlinde 

ishumi lonke leminyaka. Kwakungayeka kanjani ukuthi kube wusuku 
olubalulekile kumina lolo?” Acimeze manje, kube sengathi uyalubona 
lolu suku olwalumakhaza ngenxa yobusika baseSoweto. Zamthokomalisa 
nokho izindaba azitshelwa ngunesi. Wazizwa kahle lezo zindaba nanxa 
ayesadakwe yizinhlungu zokubeletha. Namanje usalizwa izwi lalowaya nesi 


owayejabule ehluleka nawukuzibamba, “Wu, uthole yena kanye umfana 
obukhala ngaye…” Lisankenteza namanje iphimbo likaNkululeko ekhala 
leso sililo esasitshela uMaNene ukuthi uzale umntwana ophilayo. Wo, 
yayinkulu injabulo ngenkathi emgonile uNkululeko wakhe, emwotawota. 
Bathi akakukhohlwe kanjani-ke konke lokhu? 

“Kodwa-ke wena uthi kangikhohlwe. Uma ngikhohlwa umzuzu wokufika 

kukaNkululeko uthi kangikhumbule ini? Hhe baba, ngiyabuza? Uthi 
kangikhumbule ukuphuma kwami esibhedlela ntambama?” ebuza emjamele 
emehlweni. 
“Mina mama ngithi kasikhohlwe yikho konke nje, sibheke ikusasa.” 
“Wo, ngangilibona liqhakazile nami ikusasa ngenkathi ngimi emasangweni 
asesibhedlela ngigone uNkululeko. Ngangijabule. Ngangizwa inkululeko 
enkulu ngaphakathi.” 
“Kwakufanele mama. Kwakukade kulindiwe. Ishumi lonke leminyaka.” 


“Into engase ngiyijahile nje ngukufika esontweni ngikukhombise 

uNkululeko.” 
“Nakumina lalilikhulu ixhala. Ikakhulukazi ngoba kwase kuzwakale ukuthi 
kakusahambeki emgwaqeni.” 


Kwakungasahambeki ngempela emgwaqeni. Kwakungasekho 
bhasi, kungekho natekisi. Okubi nakakhulu ngukuthi kwazingcingo

 zazingasasebenzi, ngakho akakwazanga ukushayela uXaba amtshele 
ukuthi usekhululekile, akamlande. Wathi lapho esethi uyatotoba nje 
esenqume ukuhamba ngezinyawo, kwaqhamuka imoto kaMzimela 
owayengumakhelwane wabo, wamgibeza waye wayombeka esontweni 
ababehlala kulo. Banqamula lapha elokishini nje kubi, kuqhuma izibhamu, 
kuphithizela amaphoyisa, kuyabonakala nje ukuthi konakele. 
“Ngangijabule ngenkathi ngingena ngesango ngijahe ukuzokukhombisa 


uNkululeko. Sengifike ngidumala nokho uma ngingakufici endlini.” 

Kube nwangazemuka nomoya. 

“Kanginakukhohlwa mina baba. Kumina uNkululeko akafile, akafanga 

ngaleliya langa. Uyindoda manje. Unamashumi amathathu eminyaka 
namuhla,” ekhomba ikhekhe, “ngingamkhomba ngisho engangena 
ngomnyango.” 
“Ungcono wena owawusuke wambona nokumbona umfana wami bakithi,” 
kubalisa uXaba ngosizi. Bese kungqongqozwa emnyango. Bethuke endlini, 
babukane. Asukume ngokushesha uMaNene, amboze ikhekhe ngendwangu 
yetafula. Kungqongqozwe futhi emnyango. Asukume uXaba ayovula. 
Kungene uMaZulu. 
“Senzeni sahlaselwa ngabakhokheli ekuseni kusa?” kubuza uXaba ehleka 
exhawula kuMaZulu. 
“Eyi, ukuhlupheka baba uMfundisi,” esho ehlala phansi, “sesiniphuthuma 


ngezinkinga kungakapheli nesonto nifikile kuleli gatsha.” 

“Sizele lokho phela mama ukuzothwalisana izinkinga,” ebuka uMaNene, 
“ mhlawumbe angasishiya umama ukuze…” 
“Hhayi baba, sizoludinga uvo lwakhe. Nanxa ngingazi nje ukuthi…” Akhale 
kakhulu. 



Bethuke manje endlini. 
“Kanti kwenzenjani dadewethu?” kubuza uMaNene elula isandla ezama 
ukududuza uMaZulu. 
“Kangazi ukuthi ngizoyiqala ngaphi, kanjani nje le nkinga,” kubalisa 
uMaZulu ezama ukusula izinyembezi. 
“Zama nje mama,” kuncenga uXaba. 
“Kunento ebilokhu ingidla yonke le minyaka. Le nto iphathelene 
noMduduzi umfana wami. Kangisho nje baba ukuthi intshumayelo 

okungayukwembulwa…” 

“Yiqiniso lelo. Kuyabulala ukushiswa yimfihlo,” kugcizelela uXaba. 
“Kanimazi-ke nina uMduduzi ngoba nisanda kufika lapha,” kuqhuba

 uMaZulu, “Naye uqale kulo nyaka nje ukusebenza lena kwaMaphumulo. 
Ubuyile-ke namuhla njengoba kuyiholide likaJuni 16 nje namuhla… 
Kanginqamulele-ke. Inkinga ebenginayo kuyo yonke le minyaka ngukuthi 

bengimfihlela ukuthi akazalwa yimina,” esho ehluleka ukubamba 

izinyembezi. 

Kucace ukuthi iyabamangaza endlini le ndaba exoxwa uMaZulu. 
“Hawu, into ebuhlungu kangaka!” kubabaza uMaNene ethi ukuqheluka 
kuMaZulu. 
“Ibilokhu ingidla kakhulu le nto. Bengike ngiqunge, kodwa kuthi lapho 
sengihlele kahle…” 
“Lubuye lume ngezinyawo uvalo,” kuqedela uXaba enqekuzisa ikhanda. 
“Impela baba. Sekuyiminyaka engamashumi amathathu onke ngihleli nale 

mfihlo. Yilokhu kwasukela sisahlala eGoli.” 

“Sake sahlala nathi eGoli,” kunanela uMaNene. 
“Kufanele phela, kulo msebenzi wenu onigxumigxumisayo nigcina 
senilihambe lonke izwe leli. Nami ngake ngahlala kancane eChiawelo. Kanti 
kuzothi ngivakashele e-Orlando East…” 
“Sasihlala lapho nathi!” nguMaNene. 



“Kawumyeke aqhubeke mama,” kubeka uXaba ethulisa umkakhe. 

“Sangifica emgwaqeni-ke isiteleka esasuka kwamnyama emini. Niyakwazi


ke nani okwenzeka. Niyayazi imisindo evala izindlebe yokuqhuma 
kwezibhamu…” 
“Iyeke leyo mntakaZulu,” kugquma uMaNene ngomunyu. 
“Kulokho kubaleka-ke kuqhuma izibhamu, kusha imizi, ngabaleka ngaze 
ngayongena komunye umuzi owawususha vele. Uma senginqamula 
egcekeni, ngizwe izwi lengane ikhala phakathi endlini. Wo, kwale kumina. 
Ngiphenduke, ngingene ngekhishi elalingakhiyiwe. Ngiqonde ngalapho 
okukhala ngakhona ingane. Sekuvimbanise isisi lapha endlini. Ngiyithatheke 
ngibaleke nayo…” 

Kube sengathi uyethuka kancane uma ebona bemuthe njo lapha 
endlini. 
“Yini baba, niyayazi yini le ndaba?” ebuza ngokwexwaya. 
“Chabo mama, ngukuthi nje…” ezama ukuchaza uXaba. 
“Uphi yena uMduduzi lowo?” kubuza uMaNene ngexhala. 
“Ukhona…Ngingambiza?” Usalokhu ebhalwe ukumangala nje ebusweni. 
“Impela mama,” kusho uXaba esukuma eya ngasocingweni, “nginayo 
inamba yakho lapha mama, kangimfonele umfana ukuze kusheshe,” esho 
ethatha ucingo echofoza inamba. 
“NguMduduzi lowo? NguMfundisi uXaba lona, lapha kwamakhelwane 
nje. Ngisacela uphuthume lapha kwami ndodana, kunodatshana okufanele 
siluxoxe. Phuthuma impela.” Aluvale ucingo, abuye azohlala phansi. 
“Uthi uyeza umfana.” 

Usalokhu emangele nje uMaZulu. 
“Ngithanda ukudideka,” kusho uMaZulu enikina ikhanda. 


“Kungenzeka yini kodwa bakithi?” kubalisa uMaNene egqolozele 
emnyango. 
“Ini mama?” kubuza uMaZulu. 
“Eyi, yindaba ende mntakaZulu,” kubeka uXaba naye engawasusi amehlo 
emnyango. Kulowo mnyama kungene uMduduzi. Kube wukungena nje 
asuke ngejubane uMaNene. 
“Nguyena ngempela umntanami. Ngishilo kodwa. Kade ngangisho ngithi 
akafanga umntanami,” esho enkonkoshela uMduduzi oselokhu ewugodo nje, 
“nguyena impela nje. Nantu nonsinsi ekhanda.” 
“Bengilokhu ngiyibona kodwa inswebu kumfundisi,” nguMaZulu edonsa 
umoya kakhulu enikina ikhanda, esukuma eqonda kuMaNene noMduduzi. 
“Hhayi, ngokunye-ke lokhu,” nguXaba esukuma naye eya kuMaNene 
noMduduzi abasalokhu bebambene, “kangikwazi-ke lokhu mina,” esho 
enikina ikhanda. 
“Ngishilo baba. Ngishilo ngathi lukhulu lolu suku.” Amdedele uMduduzi, 
aqonde etafuleni, embule indwangu ebimboze ikhekhe. Aphenduke ababuke 
bonke endlini. 
“Ake sihlale phansi-ke ukuze simchazele yonke into uMdu…kangithi 
nje uNkululeko,” nguMaNene eqonda kuMduduzi futhi. Avule izingalo, 
ambambe amsingathe ekhala. 



7. Umbhidi
Kusasa wusuku lomncintiswano wamakhwaya lapha ehholo laseSheshi. 
Kukhethwe leli hholo lesonto likabhishobhi uMngoma ngoba lona likhulu 
ngempela. Liyabagwinya nje abantu noma besenkulungwaneni. Ikhwaya 
lalapha esontweni lisanda kuqeda nje ukuzilolonga okokugcina. Nangu 
ubhishobhi uMngoma ehamba exoxa nombhidi wekhwaya. 
“Sesethembele kuwena-ke ndodana ukuthi uzobuya nazo izinkomishi. 
Selokhu kwathi nhlo phela ikhwaya lalapha esontweni alikaze liwine 
lutho. Kodwa, hhawu, indlela enginizwe nicula ngayo kulokhu kuzilolonga 
kwanamuhla! Bekungathi ngiyaphupha. Bengithi izulu lizovuleka,” kusho 
igedegede elingubhishobhi uMngoma lize linikine ikhanda. 
“Awu, mina Baba ngizwa kuseyinhlakanhlakana nje. Ukuba kuya ngami 
nje ngabe usuku lomncintiswano luyahlehliswa lungabi kusasa. Amazwi 
sengathi awakavumi ukuhlangana kahle. Ngisola sengathi kwenziwa yikho 
lokhu ukubophela intsha ndawonye nezalukazi namakhehla,” kuphendula 
ibhungu leli eliwuMandla ngamahlonyana. 

“Cha, ndodana. Mina angiboni ukuthi kukhona okwedlula lokhu 
osukwenzile. Uyazi, mina nginesiphiwo esinqabile sokuzwa ikhwaya 
elizowina.” 
“Sipho sini leso, Baba?” nguMandla ehlekahleka. 
“Uyabona, ndodana, nithe uma nicula le ngoma enigcine ngayo ngezwa 
kuluma lapha esinqeni kimina…” 
“Esinqeni pho, Baba?” nguMandla ehleka. 
“Uthini lo? Ngibone lapho-ke ukuthi cha, ngomunye unyaka lona. Cha, 
iNkosi ikubusisile Mandla, ndodana. Isipho somculo yisipho esikhulu 
kabi futhi esingandele muntu. Mina ngiyambonga nje uNkulunkulu ozwe 
ukukhala kwethu wakuqoka ukuthi uzofundisa ngapha ngakithi. Naleli 
bandla lizoke lithole ukwesatshwa. Kade kwasa ngiqhoshelwa yilokhu 
okungabefundisana ngamakhwaya akho acula sengathi yizimbuzi zibulawa.” 


Agegetheke. 
“Kanti mina Baba ngibona ukuthi umuntu oyinsika yaleli khwaya 
ngudadewethu uNomusa,” kuphendula uMandla ethi ukuswaca. 
“Ngiyazi-ke njalo ukuthi wenzela ukuthokozisa mina nje ngoba uNomusa 
eyindodakazi yami. Lingayinsika kanjani idliwa leli elifuze ekhayakonina?” 
ethi ukuhleka ubhishobhi. 
“Kusho ukuthi bangamagagu-ke abantu bakulowo muzi. Umzwile kodwa 
Baba ukuthi ubehamba kanjani phambili kule ngoma yesiNgisi?” Athule 
ubhishobhi. Bubonakale ubuso bakhe ukuthi bugcwele injabulo. Athi 
ukucimeza. Azwakale esethi nje, “Wo, ukuba umuntu uyazenzela . . .” 
“Baba?” nguMandla. Kube sengathi uyethuka ubhishobhi. Athi nje, 
“Ngiyamthanda uNomusa, ndodana.” 
“Kufanele phela Baba. Yindodakazi yakho. Kanti nathi sonke nje simkhonze 
kakhulu, hhayi ngenxa yephimbo lakhe kuphela nje, kodwa nje nangomqondo 
wakhe okhaliphile futhi . . .” 
“Asiyiyeke lapho nje, ndodana. Into nje ngisuke ngikhumbule owakwami 
owangishiya nale ngane. Futhi madoda! Nami sengilinde yona inqola ukuthi 
ingithathe ngiyomxoxela okaBophela ukuthi isikhule kangakanani ingilosana 
yakhe. “ Anikine ikhanda. 
“Kanti uBaba yena uzokwenyuka ngenqola?” kubuza uMandla 
emamatheka. 
“Kanti u-Elisha yena wenzenjani? Mina ngiwubhishobhi nje ngeke 
ngisathunyelelwa okuyinqodlana kungilande? Uthini lo mfana madoda?” 
ehleka. Ahleke noMandla. 
“Baba, sengicela indlela, nami kengiyothwishila izingubo engizozigqoka 
kusasa.” 
“Hamba, ndodana. Kanti njalo ubungacela bona odadewenu laba 
bakulungisele imvunulo yakho.” 
“Uthi kungalunga Baba?” 
“Yini engelunge? Ingani yikho lokhu engihlale nginifundisa khona ukuthi 



kufanele njengoba nikhula nje nithathane njengezingane zandawonye? 
Wenzani lo mfana? Kanti izintshumayelo zami azithi shu lapha kinina?” 
ngubhishobhi uMngoma ethi ukuswaca. 
“Cha ayidle izishiyele Baba. Lixhoshwa libhekile. Ngizocela omunye 
wamantombazane khona lapha ekhwayeni ukuba angisize. Ukuthi nje e . . . 
sibuye sesabe ukuthi mhlawumbe e . . . kuzocabangeka ukuthi e . . .” 


“Hhayi, ayikho yonke leyo nto. Mina sengiyanethemba manje 
bantabami. Wena Mandla, hamba uye elawini lakho. Ngizomthumela 
uNomusa azokusiza. Ngethembise into eyodwa kuphela nje wena . . .” 
“Baba?” ngokwethuka. 
“Ngethembise ukuthi uzobuya nezinkomishi kusasa.” 
“Wo, kanti usho lokho Baba . . .” 
“Kanti wena ubuthi ngithini?” ngubhishobhi ethi ukuswaca. 

“E . . . cha, Baba, akukho lutho. Ake ngiphuthume. Nakhu sekuhwalala.’’ 
Agwajaze. Ahambe. Athi ukumamatheka ubhishobhi. Ambuke 
uMandla ngenkathi ehla eyongena laphaya endlini yakhe. Waba nenhlanhla 

yena, wathi efika lapha ezoqala ukufundisa watholana nobhishobhi 

owamnikeza indlu khona lapha kwezesonto. Kanti-ke lizosheshe ligqame 
ikhono lakhe lomculo. Usuku lwakusasa lubaluleke kakhulu kuyena ngoba 
yilapho eyokhiphana nezinye izinsizwa inkani. Uzimisele kakhulu ukuthi 
abuye nomhlomulo kusasa. 

Ingqondo nokho ayivumi ukusuka kuNomusa. Uyayithanda le 
ntombazane. Akasakungabazi lokho. Usemfunde kahle uNomusa kulezi 
zinyangana ehlala lapha esontweni. Ayikho enye into ayicabangayo uMandla 
ngaphandle kokuthi uNomusa kufanele ayopheka kwaKhumalo. Inesithunzi 
kodwa intokazi le. Sekukaningi ephonsa amazwi abuye elambatha. 
Okubuye kuthi ukumdida kancane yiyo indaba yaleli khehla okubuye 
kube sengathi liyamsasazela. Kanti nakho kubuye kuhluphe ukusasazelwa 
lokho ngoba inyamazane ivama ukuzabalaza. Cha, uma ngabe ubhishobhi 
ufisa ukuba uMandla ezwane noNomusa kulungile. Kodwa kusho ukuthi 


kungawukuqondana kwezinto nje. Kodwa naye uNomusa ubuye abonakale 
sengathi uyathamba manje kulezi zinsuku. Uthi ngabe nje…? 

 “Uthe ubaba uyangicela.” 
“Ngiyakucela? E . . . ehhene, bengithi ngicela ungisize lapha nganazi 
izingutshana zami zakusasa. Kodwa-ke uma usematasatasa…” 
“Cha, sengikhululekile, ungakhathazeki. Yizo lezi?” esho ekhomba insudu 
emnyama neyembe elimhlophe nothayi wamadevu ekati. 
“E . . . yebo, yizona dadewethu. Ngamagxatshana nje empohlo.” Ahleke 
uNomusa. 
“Impohlo yokuzenza?” Usho njalo useqalile ukuthwishila izingubo 
zikaMandla. 
“Ngiyazenza yini kanti Nomusa? Sikhona yini isishimane esedlula mina?” 
“Kungakhuluma omunye, hhayi wena. Ingani izintombi lapha ekhwayeni 

ziyazifela nje ngawe. Uyazi, kuvele kuthi xhifi nje kimi.” Asho aswace. 

Kumethuse lokhu uMandla. Adideke. 
“Hawu usuke usucasulwa yini manje, Nomusa?” 
“Cha, e. . . ukuthi bayangicasula nje mina abantu abaphaphayo,” 
kuphendula uNomusa ematasatasa nalo msebenzi awenzayo. Ngisho ukuba 
ake awaphakamise nje amehlo. Abindwe yisidwa uMandla. Kuze kuqale 
yena uNomusa. 
“Kodwa sizowina nje kusasa?” emuthi laphalazi uMandla. 


“Wena kukhona yini okungabazayo?” nguMandla esethole isibinjana. 
Athi ukugigitheka uNomusa. “Ngingangabazani nje kodwa Mandla, bantu? 
Mina ngezwa nje siqala ukucula nonyaka ukuthi kuningi okuzolunga. 
Hhawu, akave ejabule bantu ubaba. Kazi kusasa uyojabula kanjani?” asho 
aze athi ukucimeza uNomusa. 


“Uyazi kodwa ukuthi ubaba ukuthanda kanjani?” 
“Kufanele phela angithande. Ingani neBhayibheli lithi ‘ubothanda 
umakhelwane wakho, njengoba uzithanda wena’? Hhawu, njengoba izindlu 
zethu zakhelene nje, akenzi cala-ke uma engithanda,” kuphendula uMandla 
ehleka. Bahleke bobabili. 
“Awusuki phela olimini lukababa. Uze asho nje ukuthi ukube unamandla 

ukuba nomfana . . .” 

“Nomama wayefisa kabi ukuba nentombazane,” kungenela uMandla, 

“Yikho nje sengibona ukuthi ngimfunele intombazanyana.” 

“Sikufisela inhlanhla nathi,” nguNomusa, ethi ukuhlekahleka. “Kazi iyofunwa 

kuphi-ke leyo ntombazanyana? Iyobe inenhlanhla-ke nayo,” ngosizana. 

Aqunge isibindi uMandla manje. 
“Uyangixaka nje wena Nomusa ngoba mina kade ngakwenekela inhliziyo 
yami.” 
“Ngiwubani-ke nje mina! . . . A, nakhu sengiqedile ukusebenza. Sengicela 
ukuhamba-ke Mandla. Nawe kufanele usheshe ulale phela. Asifuni thina 
ukuculiswa ngumbhidi owozelayo,” esho ehleka uNomusa ephuma. Asale 
enkemile uMandla. Kuyamcacela ukuthi uyabaleka uNomusa. Kukhona 
okumtshela ukuthi umqansa kawunzima kangako lapha. Liqine idolo 
manje. Azimisele ngokunye manje ukubuya nomhlomulo kusasa. Athi 

ukubhekabheka amaphepha amaculo. Athathe imfiliji yakhe, athi 

ukuyifuthafutha njengoba ezokwenza kusasa. Ayibeke phansi. Abhakuzise 
izandla emoyeni, eculisa ubala. Athi angaqeda, acishe, angene embhedeni. 
Alale. 

Usevukile uMandla. Uyazilungisa manje. Ude eshaya umlozi abuye 

aculise umoya. Abuye athi jeqe ewashini. Alunguze phandle. Sebeqalile ukufika 

abantu. Cha, agqoke aphelele manje, ezwe ukuthi imhleli kahle impela le 
nsudu yakhe emnyama. Uyilungisile bo noNomusa. Umuntu angathi intsha 
sha. Azibuke esibukweni manje. Athi ukubhakuzisa izandla kambalwa 


emoyeni. Cha, eneliswe. Athathe imfiliji yakhe ayifake ephaketheni 

Sebefikile abaculi bekhwaya lakhe. Nabo sebengene kwezabo. 

Sekuyimijivajiva nje. Nanka namabhasi esede etheleka namanye 
amakhwaya. Lumuthi thwansu uvalo uMandla. Uhamba lapha egcekeni 
nje amehlo athungatha uNomusa. Usuzoqala umncintiswano. A, nanguya 
uNomusa. Usemuhle ngokunye. Lumuthi thwansu futhi uvalo uMandla. 
Azidlise satshanyana uMandla. Babingelelane. Abe nokungenami nje 
uNomusa. Axakeke uMandla. 
“Bakwenzeni ebusuku Nomusa? Wavuka kungathi awuthokozile nje?” 
kubuza uMandla embhekisisa uNomusa. 
“Cha, e . . . ngisola sengathi yixhala nje lomncintiswano wanamuhla,” 
kuphedula uNomusa eshalashalaza. 
“Kanti wethuswa wubala?” nguMandla. 
Athi khopho khopho uNomusa. 
“Uxolo bandla, ngisayobheka ukuthi ubaba uselungile yini,” esho ehamba 
uNomusa. Acishe aqhuzuke. Aze ayosithela phakathi kwabantu. Asale 
eyisikhomololo uMandla. Kuthi nya, nya, aqhamuke futhi uNomusa. 
Kukhona ahamba naye. Yinsizwa. Kubonakala ngokugqoka kwayo ukuthi 


iyigcokama. Inde ilaphaya. Beze, baze bafike kuMandla. Kuqale yena 

uNomusa. 
“E . . . Mandla, ngicela nazane noSibusiso wakwaKhumalo,” aphendukele 
kuyo le nsizwa, “Sibusiso nguyena-ke uMandla engiye ngikhulume ngaye,” 
akhophokhophoze. Yelule isandla le nsizwa. Emnweni wesibili lapha 
esandleni sobunxele ivunule ngendandatho esagolide. Aselule noMandla, 
ngokungabaza. Kuqale yena uSibusiso. 
“Hhawu, nguwe lona mfo kababa engihlale ngizwa kuxoxwa ngawe? He-
he-he, cha, umuntu uyazibonela nje ukuthi uyiNtungwa ngempela. Phela 



singamasoka thina,” esho ehleka aze acife iso. 
“Yebo-ke Mntungwa . . .” nguMandla. 
“E . . .” kuthatha uNomusa “uSibusiso lo ngumngani wami omdala wena 
Mandla. Ubungane bethu busuka kude, sisafunda isikole. Angithi S’bu?” 
emamatheka kamnandi. 


Kuthathe yena uSibusiso: 
“Kodwa buzoke buthi ukuphela kancane namuhla, uma sekungene uju 
lwekhwaya engihamba nayo.” Abheke uMandla. “Mfowethu, ngijabulile 
ukukwazi,” esho ebamba uNomusa ngesandla, behamba. Ababuke 
uMandla. Ungathi kukhona abakucingayo. Nangu uSibusiso ede ekhomba. 
UMandla usemfoma umjuluko ebusweni. Aphumputhe iduku lapha 
emaphaketheni. Cha, alikho ephaketheni langakwesokudla. Kunepheshana 
nje. Anxaphe yedwa uMandla. Sekuyaqalwa manje. Sekumenyezelwa 
embhojeni ukuthi amakhwaya kawame ngomumo. Iyopha manje inhliziyo 
kaMandla. Umqondo sengathi umile nje manje. Uyababona nje abantu 
bephithizela. A, nangu ubhishobhi eza nganeno. Uyamonyozela. 
“Kunjani ndoda? Usulungile nje?” ethi ukufifiyela. 
“Cha, kulungile Baba,” nguMandla. 
“Kulungile-ke. Bese ngethukile phela ngoba ngibona abaculi bonke 
sebeqoqene laphaya ngasemnyango. Sengithi mhlawumbe usathi 
ukukhwifakhwifa, he, he, he. Cha, mina sengiyohlala ngaphakathi. Angifuni 
ukuphuthelwa. Xhawula-ke ndodana, uthathe izibusiso,” esho ehleka. 
Baxhawulane. Ahushuzele ubhishobhi aze ayongena ehholo. 

Sekumenyezelwa uhlelo lokungena kwamakhwaya. Kuzoqala bona 
laba balapha ekhaya. Lumuthi nke uvalo uMandla. Atatazele. Aye ngasehholo. 
Nampaya abaculi bakhe sebelungiselela ukungena. Nanguya noSibusiso 
noNomusa, nomunye futhi wesifazane. Kuthi xhifi futhi kuMandla. Bona 
abamboni. Nampa sebehlukana, laba ababili beshiya uNomusa beyongena 
ehholo. Sebembonile abaculi bakhe. Sebeyongena ehholo. Asheshasheshe. 
Aze ayongena naye ngomnyango ongenela esiteji. Seliyahlelehleleka 


ikhwaya lapha esiteji. Bagcwele abantu lapha ehholo. Aphuthaze imfiliji 

Mandla, 
Kulungile.

 Nomusa. 

Ajuluke. Sekufanele ayithathe manje ingoma. Sengathi 
kunokuqhaqhazela manje. Abheke uNomusa. Athi khopho khopho. 
Aphenduke uMandla. Agobe, abingelele izibukeli. Amehlo ahlale 
kubhishobhi. Uyamamatheka. Nanguya uSibusiso ephakamisa isandla. 
Eceleni kwakhe kuhleli owesifazane. Uphethe umshini wokuthwebula 
amazwi. Kucwebezela indandatho emnweni wesibili kwesobunxele. 
Aphenduke uMandla, abheke ekhwayeni. Kuthi nya ehholo. Athi ukuyifutha 
imifiliji yakhe. Aphakamise izandla. Ayiqale ingoma. Ithi lapho ifudumala 
khona kubonakale ubhishobhi ethi ukuzenwaya lapha ngasesinqeni. 


8. Usuku Lokuzalwa
Amafu asebomvu laphaya eMpumalanga. Sekusele kancane nje ukuthi 
liphume. Kodwa uMduduzi akaze abuthi qothu ubuthongo. Bekuba ngcono 
ngamanye amalanga ngoba ubeqwasha aqwashe buze bumzume alale. 
Namuhla kodwa kuvele kwala nje. Nendlu le isuke yesinde nje, kanti kuba 
ngconywana uma ekhona uNomusa. Selokhu ehambile nje eyolindela 
ukubeletha, indlu le isivele yaphenduka yaba nesithunzi nje. 

Ude eshaywa luvadlwana nje ngenxa yezinsuku esezilokhu ziqhubeka 
kanti odokotela babethe kothi kuba namuhla ebe esebuyile uNomusa 
nomntwana. Ngabe ufile phela uma kungase kuvele umonakalo ngoba 
sekuyithemba labo lokugcina leli. Odokotela sebekubeke obala ukuthi 
ngeke kusalunga uma bengazama ukuthola omunye umntwana futhi. 
Okubi yikho nje ukuthi kuze kube manje bonke abantwana bebetholakala 
sevebele bethule nje. Sebelihambe baliqeda izwe kodwa kube nhlanga 
zimuka nomoya. Osekubabulala imiphefumulo nje yizinkulumo osekuthula 
kuthule zivele ngasekhaya kuthiwa vele wayetsheliwe ukuthi kwamakoti lo 
wayevele engemukelekile kahle lapha ekhaya. Nokho-ke bona bade 
beduduzana nje ngokuthi bayomukela lokho abakwabelwe. 

Sekukhala ucingo. Luthi heqe uvalo. O! Ngumhlobo wabo udokotela 
Mbambo. Uthi kunenkingana encane abahlangana nayo. Babona ukuthi 
kuzofuneka bahlinze. Bacela imvume kaMduduzi. Uma evuma makeze 
ngokushesha azosayina. Akusekho sikhathi sokugeza manje. Aphoseke 
ezingutsheni, afake ibhantshi, aphume aqonde emotweni. Athi uma ephuma, 
ngqubu esangweni, usekhohlwe nawukuthi akalivulanga. Cha, ayilimele 
okutheni imoto. Noma ngabe ilimele-ke ngeke ilinganiswe nezimpilo 
ezimbili ezisengozini le esibhedlela. Nalapha endleleni akaboni lutho nje. 
Ingqondo ilena esibhedlela. Nabanye abashayeli bayabona ukuthi kukhona 
okukhona lapha. Babodwa ababamba amabhuleki bemchapha ngenhlamba. 
Abanye bavele baqhele bamdedele edlule. 


Ungena nje esibhedlela, awukhohliwe wuhlanya. Basheshe bamxhumanise 
nodokotela Mbambo. Usemthatha ngokushesha beyosayina. Usecela ukupha 

awukhohlwa ngumuntu okwezinkulu izinhlungu. Ubuso obuphaphathekile 
buyasongana, budonseke. Livele linciphe ngokunye ithemba kuMduduzi. 
Zifune ukugcwala amehlo nakuye manje. 

Usephazanyiswa ngudokotela osebika ukuthi sekufanele baqale 
umsebenzi manje. Usemeluleka ukuthi aye ekhaya ayophumula, bazomthinta 
ngocingo ngezikhathi zamadina bamazise ukuthi kuqhubeka kanjani. 
Ugoduka nje sekuphele nasozwanini. Nhlanhla leyo nje ukuthi aze afike 
ekhaya engenzanga ngozi. 

Uhlezi lapha endlini nje umqondo uyandiza, weqa izintaba nemifula 
yeminyaka eyishumi eyedlule. Ukhumbula usuku lwabo lomshado. Usuku 
olumnandi empilweni yakhe. Usuku lwezifiso, amathemba nenjabulo. 
Wayengazi ukuthi kuyoze kube yilesi sikhathi engakezwa zwana elincane 
lithi “baba” kuyena. Usekhumbula namazwi ekhehla elinguyise lithi 
akolisiza aqambe umzukulu walo ngokuthi nguVusumuzi, ngoba phela 
uyovuka ngaye. Uvuka kanjani-ke umuzi uma sekunje? Ethuke eseze 
waphumisela manje: 
“Hhawu, bese ngethembile-ke kulokhu. Belilikhulu ithemba. Pho-ke labulala 
bani?” 

Sekufanele azihudule aye ngasesontweni. Empeleni ayikho into 
ayidinga njengomkhuleko namuhla. Usephumisana nomakhelwane wakhe 
naye eseqonde esontweni nosapho lwakhe. Nalezi zingane zivele zibe 
zinhle ngokunye nje. Sekuyizingilosana nje. Adle imihlathi. Sebexoxaxoxa 
nomakhelwane bemisana isibindi. Nomakhelwane usecela ukuthi ake afike 
azokwenza umthandazo emva kwenkonzo. Sebehlukana-ke ngezindlela, 
yilowo ethatha eyakhe. 

Ungene esontweni qede wahlala khona lapha ngasemnyango enzela 
ukuthi uma inkonzo idonsa kakhulu akwazi ukuphuma engaphazamisanga 


muntu. Nomfundisi usevula inkonzo ebeka amazwana, ebika ukuthi 
uzoshaya ngezimfushane ukuze ibandla likhululeke njengoba limenywe 
ngomunye wabazalwane obebhabhadiselwa amazibulo akhe. Cha, nempela 
kusheshe kuphunywe. 

Kukhale ucingo. Inhliziyo ishaye ngamandla. Aluthathe? Ezwe 
izindaba ezimbi? Noma ezinhle? Abe nesiyezi, ahlale phansi, alucoshe. 
“NguMduduzi lona, ngingakusiza?” esho ngezwi elivevezelayo. 
“0, nguwe Mkhwenyana!” kuphendula izwi ngalena. Athi ukwehla 
amaphaphu. Ngumukhwe wakhe lona. Naye uthe akashaye nje abuze ukuthi 
isimo sinjani endodakazini yakhe. Cha, sebexoxaxoxa nje. Usesheshe 
exolisa uMduduzi echaza ngocingo alulindele. Uyobuye ashaye uma 
kukhona umbiko otholakalayo. Alubeke phansi ucingo. 

Lubuye lukhale ucingo. 
“NguMduduzi lapha.” 
“O! Mvelase! Ngudokotela Mbambo.” 
“Ngiphuthume, mfowethu, kunjani ngapho?” 
“E . . . Mvelase . . .” 
“Kanti kwenzenjani, Mageza?” 
“Kufuneka ube nesibindi, mfowethu. Ukukholwa sikudinga kakhulu uma 
sekunje. Kafushane nje, imishini yethu lapha isikhombisa ukuthi lokhu 
okuthwelwe e . . . kuthule.” 
“Hhawu, dokotela!” 

“Manje, osekusethuse kakhulu ukuthi iwashi leli esisebenza ngalo 


likhombisa ukuthi isimo sempilo kamakoti naso, ewu, asisihle neze. 
Umsebenzi omkhulu esesibhekene nawo manje ngowokuphephisa impilo 
yakhe.” 
“Awu, Nkosi yami!” 
“Cha, angiphuthume khona futhi Mvelase, kungaze konakale. Wena khululeka 
nje. Sizokuthinta futhi emva kwesikhashana.” 
“Ngiyabonga dokotela,” zithi co, co . . . 


Asukume kancane, aphathwe yisiyezi, abone ukuthi uzowa. Ahlale 
phansi. Kube mnyama emehlweni. Kuye kuye kuze kuthi dwe. Asukume. 
Umzimba uyagedezela. Aphumele phandle. Nantuya ukhozi lushwibeka 
luyothi sithe emhosheni. Nanto seluphakama, luze lusithwe zihlahla leziya. 
Nantiya ifu lishelela kancane esibhakabhakeni. Naziya izingane zintininiza 
ngaphesheya. Nalu ucingo lukhala endlini. Angene, kuthi nya… 

Nakhu sekungqongqozwa emnyango. Avule, kungene idlanzana 
lomakhelwane. Balethe umthandazo. Sebesheshe beyihlaba ingoma. 
Ifudumale. Sisho sidume isigubhu, kunyakaze amathumbu. Kucace 
kuMduduzi ukuthi ucingo ngeke luzwakale noma lungakhala amanje. Cha, 
ikhawuke ingoma. Umdondoshiya lo obaholayo usuvula incwadi kaJobe 
ufunda amavesi ambalwa. Usengenwa umoya, eqovumula lapho esechaza 
izinhlupheko zikaJobe nokunqoba kwakhe ngenxa yokholo . . . 

Sekuphazamisa imoto ema phandle. Asukume alunguze uMduduzi. 
Ngudokotela Mbambo. Uyehla emotweni, ukhathele. Uyeza. Amvulele 
umnyango. Angene azilahle esihlalweni. Amehlo abomvu. Uyashalaza. 
Bathule bonke endlini. “Mfowethu, ithi ingaba nkulu ingazekeki,” kuthatha 
udokotela Mbambo ebheke phansi. 
“Ngibone sengathi ucingo ngeke lulunge ngenxa yokuthi . . . “ Usenqunywa 
ulimi nguye uMduduzi osecela ukuthi baphumele kwelinye ikamelo 
bayoxoxela khona. Uyajuluka manje. Uyaqhaqhazela. 
“Sale sewusho Mageza, yisabelo sami lesi. Yisho nje dokotela, angisekho 
vele mina,” zehle manje endodeni. 


“Anginawo amagama okukusho lokhu, kodwa . . . “ 
“Kodwani Mageza?” 
“Ngeke ukholwe . . . usungubaba. Yindodana!” 
“Nkulunkulu wasemaZulwini!” Bamtatamise bamkhiphele emoyeni 
uMduduzi. 
Sisho kakhulu manje isigubhu. 



9. Inhlambuluko
Sengimnkonkoshele uNobuhle wami, igugu lami, umfanekiso wami. 
Ngimqukule. Ngimphose phezulu. Ngimenqake. Ngimbeke phansi. 
Agegetheke. Atabuzele eze kimi. Amehlwana amsulwa athe njo kimi. Elule 
izandlana ezincanyana, ezintekentekana. Ngizivule kakhulu ezami. Angene 
phakathi kwazo. Ngimhlwithe. Agegetheke. Kuvele amazinywana amabili 
vo lapha ngezansi. Nanguya uVuyelwa eqhweba laphaya kude. Awu, 

sesidlale saze sa ze safika lapha eduze namanzi kanti! Sekufanele siphindele 

emuva noNobuhle. Qala qala. Sengimi ngedwa. Ulwandle lucwebile. 
Isihlabathi sipheshulwa ngumoya ohelezayo . . . 

Ngiphaphame. Nx! Bese ngiphupha futhi. Cha, kusobala ukuthi 
ngisekude ukuthola ukuphumula ngale ndaba. Nokudla akusehli nakwehla. 
Nami ngiyazizwa nje ukuthi sengiyaxega. Kambe . . . Cha, akuthi kungasa 
ngiphuthume kumfundisi uNgwenya. Mhlawumbe yena uzovela nekhambi. 
Ake ngithi ukukhanyisa ngibheke isikhathi. Kuseyihora lesibili. Kuyosa 
nini kodwa bakithi? Ake ngikhonge ubuthongo ngokubheka leli bhukwana 
lezithombe. Hha, nasi nje isithombe sethu noVuyelwa sisolwadIe. Sibambene 
ngezandla, siyagijima. Amanzi olwandle asikhiwifa ngamaconsana abanda 
kamnandi, amuncwana olimini. Konke lokhu kuyigcwalise injabulo 
yethu, iphelele. Nanka amagagasi eza kithi eyizintaba. Aqonge. Aqonge. 
Aphihlizeke esihlabathini, ashabalale. Ngisale ngibambene no . . . nobala. 

** * 
“Kanti-ke, khululeka nje, ndodana. Nguwe phela onenkinga. Mina 
ngizolalela nje,” kusho impunga le engumfundisi uNgwenya. Yimpohlo 

yoqobo lena. Selokhu wafika lapha wavele wazihlalela nje. Nakhu manje 

useyaguga. 
“Baba, khona kunzima,” ngisho kungavumi nokuthi ngimbheke. 
“Ukuba phela akulona isonto lesithebe leli esiya kulona ngabe ngiyakuncizela 



nje kulo iwayini lamakholwa leli, ubuyise ngalo isibindi, kuphele namahloni,” 
esho ehleka, kodwa asheshe aswace, angibuke. 
“Empeleni baba, kwenzeka konke kokhu nje sengivele ngimethembisile 
uVuyelwa ukuthi nakanjani ngiyamthatha. Futhi-ke noma ngubani 
uyazibonela ukuthi laba baya kude. Engikuthanda kakhulu kuye ngumoya 
wakhe. Hhawu, muhle umoya womuntu. Akayingeni indaba yokuphukula. 
Uma kukhona okumphethe kabi uvele asho nje. Nempela sisheshe 
sikwedlulise.” 
“Yebo ndodana.” 
“Into ede ingihlupha-ke nguye umama lo ode ephosa amazwana, athi yena 
akafuni Xhosa kowakhe umuzi.”


 “Awu, useyayazi yini kanti indaba?” 
“Cha, akayazi baba. Kodwa yilelo nje elisolimini lwakhe. Ngide 
ngincokoncokola ngakho lokhu nami. Asuke avuke inja ebomvu nje, athi 
umuntu uyozihlalela neXhosa lakhe lelo. Ngibuye ngithi cha phela akushiwo 
ukuthi yiXhosa kuthiwa ngumXhosa. Athi angimyeke phansi yena.” 
“Okwenza ukuthi sisondelane kakhulu ngukuthi sobabili sisesimweni 
esifanayo, njengoba singenabo nje obaba. Yena-ke akamazi nakumazi uyise. 
Sengathi yihumusha nje elashaya lachitha… “ 
“Wonke amasoka anjalo phela ndodana. Wonke angamahumusha. Manje 
inkinga ikuphi ngempela ngempela ndodana?” 
“Sengize ngiyamtshela phela nami ukuthi umoya wesalukazi sami ekhaya 
sengathi awumuhle kahle. Sengimchazela-ke, ngisheshe ngiphuthuma 
ngimmisa isibindi. Cha, kube sengathi idlulile leyo.” 
“Uyisima kanjani yena uVuyelwa wakho lo?” 
“Ngumhlengikazi baba, khona lapha esibhedlela eDeyi. Kodwa-ke udabuka 
le eMthatha.” 
“EMthatha Ndodana?” 
“Yebo baba. Ubaba umfundisi uyakwazi yini lapho?” ngibuza nje ngimbona 
sengathi kuyamethusa lokhu engikushoyo. 



“Cha, mntanami, phela kulo msebenzi wethu siyahamba. E . . . nganginezihlobo 
eMthatha. Qhubeka mntanami. Nami sengilokhu ngikuphazamisa nje.” 
lunguza. 
Mhlawumbe uyagula nje. Kanti nebala. Ngingawakholwa amehlo 
ami, baba. Ngezinsukwana nje umuntu usezace waba uthi. Ungibingelela 
ngezinyembezi. Ngixakeke nami manje. Hhawu, aze ayisho indaba, baba. 
Hhawu, ayisho.” 
“Uthini ndodana?” 
“Uthi ubesekhulelwe.” 
“Ubesekhulelwe noma ukhulelwe?” 
“Ubesekhulelwe baba.” 
“Hhayi angikwazi-ke lokhu. Qhubeka mfana,” usengihlahlele amehlo manje. 
Nami sengiyazisola ukuthi bengizeleni kodwa lapha. 

“Uthi, baba, ucabange kanzulu eqhathanisa izimo zethu, wabona ukuthi 
ngeke aphindele ekhaya ayokwethwesa unina ngomthwalo lona, kanti 
uthi akafuni ukungehlukanisa nomama. Ikakhulu ngoba uyazi ukuthi vele 
akafunwa. Hhawu, baba, kube zinyembezi nje.” 
“Hhawu mntanami.” 
“Uthi, baba, bekuyintombazane.” 
“Umphefumulo ongenacala mntanami.” 
“Baba, usengibuza ukuthi sengiyamenyanya yini-ke ngalokhu akwenzile. 
Lunamandla baba uthando.” 
“Uthando lweqiniso mntanami.” 
“Kwakulukhuni. Ngamxolela kodwa baba. Ngokuzwana kwemimoya 
yethu size sizame ukukwedlulisa lokhu. Sesiqala nokwenza amahlayana 
ngakho. Uma ngimbiza sengiye ngithi ‘Mama kaNobuhle’ naye athi ‘Baba 
kaNobuhle!’” 
“Yebo-ke ndodana.” 
“Kodwa unembeza, baba ulokhu esho njalo kimi ukuthi singababulali.” 
“Cha, kahle ndodana…” 


“Akusizi baba. Sengide ngimbona uNobuhle lo emaphusheni, noma 
ngingazange ngimbone nje. Uyakhula baba, nsuku zonke, njengontangayabo. 
Uya ngokuya eba muhle. Usekwazi nokuthi ‘baba’ manje. Umsulwa, 
akanacala . . .” 
“E . . . kahle-ke ndodana. Thatha kahle nje mfana wami” seziyacweba 
nakuyo insizwa endala, “uVuyelwa, nguye ozoshada naye kusasa?” 
“Yebo baba?” 
“Sengiqala ukwethuka phela ngoba ngibona uPatricia Innocentia lapha,” 
ethi ukuhleka ebuka amapheshana, “Cha, mntanami, kusho khona ukuthi 
siyayidinga inkonzo yokuhlambuluka. Sekuzohlupha sona isikhathi. Kambe 


bazofika nini?” 
“Kufanele bafike khona namuhla ntambama. Umkhwekazi yena uyofika 


ngebhanoyi phakathi kwamabili ngoba uzobe esabheke ibhizinisi.” 
“Kanti uyinjinga mkhwekazi lo?” 
“Yebo, baba, isilaha kwakungesikayise owasithenga ngenkathi eseyeka 
ukufundisa.” 
“Cha, ndodana, le ndaba yakho iyangithinta ngoba nami…” Athule. Abheke 
ikhadi leli lesimemo. Alibhekisise. 


“Kambe, uthe umakoti lo watholelwa ekhaya?” 
“Yebo, baba, kunjalo.” 
“Okusho ukuthi lesi sibongo ngesikanina?” 
“Yebo baba.” 
Athule futhi abheke ikhadi leli. Sengiyethuka manje. Ngase kube 
nemibandela eyenza kube nenkinga yini kanti uma umuntu ezalelwe 
ekhaya? Sengethuswa nguye umfundisi. Ukhuluma yedwa: 
“S.M., Sylvia ... Maria. Hhawu ndodana!’ 
“Baba?” 
“Cha, ngithi nje, hhawu Mkhwenyana!” 


10. Isihlobo Esihle
UMthembu uyasishaya isigingci. Abanye bathi sesaze samngena 
nasekhanda. Abanye bathi ikhanda vele kukhona okwase kungenile kulona. 
Abanye bathi akusho lutho konke lokho, into eyiqiniso ngukuthi uyayincinza 
intambo umfokazi lo. Nokho-ke sengathi iminyaka ayisamvumeli. Phela 
sekungumshashadu nje bo. Namadolo ungathi awasavumi. Uthi uma ehamba 
athi xhuge, xhuge. Kuthiwa wake wavelelwa yingozi. Lalina, ehamba 
ebusuku encinza zona izintambo zakhe. Kusho ukuthi wayesethatheke kakhulu 
ngoba akawubonanga umgodi lapha phambi kwakhe. Hhawu, phose 
phakathi. 

UMzuzeni Zama owayethi uyomkhalisa ngengozi leyo waphuma 
ikhanda selibomvu, isilitheze phezulu into kaMvelase. Cha-ke induna bese 
ithumela umbiko wokuthi akofika esigcawini, azophendula ngecala lokushaya. 
Kucace ukuthi akayingeni leyo okaMvelase ngoba nangu ngosuku lwecala 
eziqhamukela eshaya sona isigingci sakhe edlula khona lapha esigcawini. 
Uthe esemaqondana nebandla wathi ukuthula, waphakamisa isandla sokudla 
wakhuleka. Uthe usuka wayeyincinza futhi intambo, wazedlulela waye 
wayosithela laphaya egqumeni. 

Manje indaba nansi ifika nomfana kaZama. Uthi usebone intombi 
laphaya kwaMvelase, ucela ukuthi kuyocelwa isihlobo esihle. Kuvele 
kucace ukuthi izinto azizukuhamba kahle. Ikhehla leli elinguZama 
liyanqathuzalimpela, lize lilikhiphe ngomlomo elokuthi lona aliganiselani 
nabathakathi, abathakathi abayizinhlaya nokwenza. Cha, lizithintithe 
impela. 

“Phela Wosiyana,” kuthatha uDumezweni umfowabo, “kuthiwa umbhantshi 
udliwa yinhliziyo . . .” 

“Kusuke kuwumbhantshi ophilayo lowo . . .” kubhavumula uMzuzeni. 

“Ukhumbule njalo ukuthi uyangelama. Angithandi ukuthi ngingenwe 
emloyeni ngisakhuluma,” emphosa ngehlo lengulube. 


“Wosiyana omkhulu. Xola mntakababa. Ngenziwa yinhliziyo nje. “ Nebala 
lithi bohlololo leli elinguMzuzeni. 
“Mfowethu, sonke besinezinhliziyo ezingamahlule ngendaba yakho 
ninoMthembu . . .” 

Kuthi nya. 
“Bengisathi-ke kuwumsebenzi wethu ukuthi uma njalo umfana esebonile, 
sihambe siyomkhulumela.” 

“Lapho sekuphele izintombi yini?” 
“Cha, uyaphaphalaza lapho-ke Wosiyana, yintombi phela leya. Nami 
nje ukuba akukhona ukuthi sengiyakhondama bengizoke ngimmise kabi 
umfana lo. He-he-he.” 
Liqudule nje leli elinguMzuzeni. Aqhubeke uDumezweni.

 “Kanti-ke futhi phela sesithi singamakholwa manje, noma abanye bethu 
besabambile nakhona lapha emuva. Kuwumsebenzi wethu-ke ukuthi 
sibaxolele abasonayo . . .” 
“Angifuni ukushunyayezwa mfowethu. Ngakho-ke ukuze nginenelise nonke, 
kulungile. Hambani niyokokha umlilo. Ngizonikhombisa ezami izimfanelo. 
Umfana naye usenawo amandla akhe. Sekohlanganiswa-ke, bese nihamba,” 
nguMzuzeni. 
“Wathinta indaba enkulu yokuhamba mfowethu. Bengithi sengizosale 
sengikucela ukuthi ngivele ngihambe nawe, noma kungajwayelekile nje, 
phela nawe uyazi ukuthi sesaba zintandane . . .” 
“Cha, cha, cha, mfowethu. Ngeke kulunge phela ukwephula isiko.” 

Athi wenwaya ikhanda isandla sihlangane nengozi.

 “Cha, ngeke kulunge,” enikina ikhanda ngamandla. 
“Akusizi phela, ngoba akukho muntu ozovuma ukungiphelekezela. Nguwena 
owazi kahle isizathu salokhu,” esho embuka lapha ekhanda. NoMzuzeni 


ethuke esesenyusile isandla wasibeka phezu kwengozi. Isho imkhanyele 
ingozi lo mfana ababeke kuyona.

* * * 

Benyukela esangweni kwaMthembu nje bamadolo nzima. Bake bame 
kekubangwe ukuthi ngubani okufanele ahambe phambili. 
“Hamba Wosiyane,” kugqugquzela uDumezweni, “Nguwe phela umnini 
wendaba. 
“Ingani nguwena umkhongi omkhulu?” kuzabalaza uMzuzeni. 
“Mina ngiphelezela wena, futhi nesiko-ke kalivumi . . .” athule. Uthuliswa 
wukubona umfowabo lo osethe khimilili. “Kambe kanithelelananga amanzi 
noMthembu?” 
“Yebo. Usho . . .” 
“Manje siya emzini wakhe,” nguDumezweni. 
“Yebo, kanti . . .” 
“Sihlome sengathi siya empini,” ekhomba amahawu la, imikhonto namawisa 
abawaphethe. 
“Usho ukuthi angase asibhudukeze?” nguMzuzeni ehlahla amehlo. 
“Mhlawumbe usesibonile nje,” nguDumezweni. 
“Phela siyochaza ukuthi sihamba ngadaba luni.” 

“Sesifile?” 

Bame manje. Sebedidekile. 

“Asizifihle lezi ezinye izikhali, siphathe amawisa kuphela,” nguMzuzeni. 

“Bese esidumela singasahlomile?” nguDumezweni. Emva kwesikhashana 
athathe futhi uDumezweni: “Cha asizithukuse lapha ezihlahleni izikhali 


lezi. Sesiyozithatha uma sesibuya noma-ke e . . . sezidingeka. Kuyofuneka 
sithi sikhuleka laphaya esangweni sibe silungele ukucela empunzini.” 
Baqungane isibindi, nempela benyuke emva kokuthukusa izikhali zabo lapha 
ezihlahleni. Usezijubile uDumezweni ukuba kuhambe yena phambili. 

“E! Mvelase, wena owavela eNyandeni. Sikhulekile baba. Yithi 
singabakwaZama, kwaWosiyana. Sithi size ngodaba …” linqamuke izwi. 
Nangu uMthembu esemi lapha ngemuva kwabo. Isigingci sakhe silenga 
lapha ngemuva emhlane. Ezandleni uphethe izikhali. Yizo kanye lezi 

ebezifihlwe laphaya ezihlahleni. 

Athi nje: 
“Ngenani,” 
“Cha, Mvelase size ngendaba yobuhlobo . . .” 
“Ngithe ngenani!” Nempela bangene-ke. Abaqhube aze ayobafaka elawini 
laphaya maduze nesibaya. Abanikeze izigqiki ezimbili. Aphumele phandIe 
abashiye. Babukane. 
“Asibaleke,” nguMzuzeni ehleba. “Siziphoxe emzini?” nguDumezweni. 
Limfake enkingeni lelo uMzuzeni. Impela phela kusemzini lapha. 
Bayizihlobo lapha. Into kuhlupha khona ukuthi yibo kuphela abazi indaba 
yobuhlobo . . . 
“Hhayi bo, sihlale sithini kodwa? Uma kanti lo muntu uthe nya nje 
uyosimemela?” nguMzuzeni. 

Bathi besakhuluma angene uMthembu. Usesiphethe kahle manje 

isigingci sakhe. Afike ame ngezinyawo, athi ukusincinza, kusheshe kuzwakale 

ukuthi yingoma yesonto le. Yiyo impela eyamaNazaretha, lapho oZama 
besabambe ngakhona. Ayiqale ingoma ngesihoshokazi sezwi uMthembu: 
“Ngiyalithanda ngokulizwa lelo lizwe elizayo…” 

Lidideke ibandla lakwaZama manje. Ngabe sekusukile lokho? Athi 
uma eqeda ivesi lokuqala uMthembu athi ukuthula. Ababuke. Babhekane 
nabo. Cishe ayikho enye indlela, sengathi bazophoqeka ukuthi bacule. 


Abakwesaba kakhulu yiyona induku. Kukhona namahloni okuthi 
bazophoxeka futhi uma sebehlabelela. Kodwa uvalo lwenduku lube 
namandla. 

Aqhubeke uMthembu: 
“Anginitshele nje ukuthi udaba enize ngalo ngiyalwazi. Phela izingane lezi 
seziqhuba isimanje manje. Zihlebile-ke nami ngaze ngezwa ukuthi niyeza. 
Yikho nje ngithi uMvelinqangi uhlelile ngamandla akhe.” 
Basukume oZama bobabili bathi nje: “Mvelase!” Bahlale phansi ezitulweni 
ezinofozelayo ezisanda kungeniswa yizingane. Baluqhube udaba lwabo. 


11. Njengamanzi
Nkosi uma ngilahlwa nguwe 
Ngophalala njengamanzi! 

Selilokhu liphindwe njalo manje leli khorasi lapha endlini yesonto. 
Imimoya iphakeme kuwo wonke umuntu. Wusuku olukhulu lolu lokuvalelisa 
umkamfundisi njengoba eseyosebenza phesheya nje. Ibhanoyi ahamba ngalo 
liyasuka khona namuhla ntambama. Sekuyisikhathi sokumxhawula manje. 
Kuyagidwa. Nakhu sekuphuma izinsizwa ezimbili zithi qekelele phambili 
namasudi azo amnyama. Kuyabonakala ukuthi ngamagagu okuzalwa 
lawaya. Sezicishe zikhase phansi manje. Nazi sezikhomba phezulu 
ngeminwe bese zilinganisa ukuchitheka kwamanzi. Seziyajuluka. Naziya 
sezicathama ziyobamba umfundisi ngezandla. Zimfake phakathi kwazo. 
Kube sengathi uyazabalaza kodwa. Mamo, nakhu kwehla izinyembezi 
ebusweni kumfundisi. Ifudumale ingoma. Zimxhakile umfundisi izinsizwa 
zigugusha naye lapha phambi kwebandla. Naba abanye sebexhake 
umkamfundisi beza naye lapha kumfundisi. Kukikizwe. 

Liyaduma ikhanda kumfundisi. Ukhumbula ingxoxo yakhe nomkakhe 
ekuseni namuhla lapho kucace bha ukuthi akukho okuhamba kahle. Ulimise 
ngesihloko umkakhe ukuthi njengoba ehamba eya phesheya nje akazi ukuthi 
uma ebuya uyobe ubuyelani. Akasayingeni nje yonke into ehlangene nalo 
mendo ogcwele indlala nokungathuthuki. Uthe usebekezele kwenela. 
Nkosi uma ngilahlwa nguwe… 

Laba abaxhake umkakhe sebeyaxinga manje, bayaqholosha. 
Bamsondeza khona lapha kumfundisi. Bayamamatheka. Naye lo oxhakiwe 
uyamamatheka. Uze athi ukuqhekenyeka kancane. Kushaywe izandla. Zehle 
izinyembezi kumfundisi. Ucabanga iminyaka asebeyidonsile nomkakhe 
bethuthukisa leli bandla. Nabo bazikhandle kakhulu bezama ukuzithuthukisa 
nokuthuthukisa umshado wabo uqobo. Abazange badikibale nangenkathi 
sekubonakala ukuthi sengathi iNkosi ayibabusisi ngabantwana. 

Lesi silingo saqala kancane nje kusengathi uyancokola unkosikazi 


uma ede ephawula ngokungakwazi kwabo ukugqoka izinto abazithandayo 
njengamalunga ebandla labo. Nendaba yezimoto zamalunga ebandla ibisiye 
inokondiswe njalo kamuva nje, umuntu aze azizwele ukuthi nansi ndaba 
ikhula bo. Uma kwanda lezi zinkulumo ubeye acimeze nje umfundisi adle 
imihlathi njengendoda, azitshele nje ukuthi akenzanga ngephutha ukuba abe 
kulo msebenzi. 

Naba sebefika naye manje unkosikazi. Isandla sakhe basisondeza khona 
lapha kwesikamfundisi. Nazi izindandatho zicwebezela lapha emnweni. Nanti 
nedundwana lesisu libonakala lapha engutsheni, noma yona ingubo ithe ukuba 
nkulu. Kukhona umuntu laphaya. Hhawu, kukhona umuntu ozayo. Emva 
kweminyaka eyishumi kwashadwa. Kubongwa yona imizamo yodokotela 
abaze basebenzisa ubuchwepheshe obusha ukuze kube khona lokhu 
okuzayo. Yiyo le mizamo eyishaye yayiqeda nemadlana ebisiqoqekile 
kule minyakana. Ezwe ingqondo yakhe ithi ukuzula umfundisi. Kuxubene 
usizi, injabulo engelinganiswe, uthando olwedlula konke. Kuthi 
akamemeze ampongoloze. Azibambe. Kwehle izinyembezi zilandelane. 
Olwangakwesokudla luthi ukushesha lona, luze luthi ukuma maqondana 
nekhala. Lufike lwedlule ngehubo lolu olwangakwesokunxele. Azesule 

ngesandla umfundisi. Hhawu, ingane yakhe isiyozalelwa ezizweni! 
Basondele nesandla somkakhe laba abaculayo. Basiletha kwesakhe. 


Kube khona okuthi akasiqhelise esakhe umfundisi. Kanti usephuzile. 
Bamnikeze. Asizwe ukuthi siyabanda. Asifani nangaleliya langa eminyakeni 
eyishumi edlule. Kube sengathi sekuwunyaka esibambile. Azame ukubuka 
ubuso bomkakhe. Mhlawumbe kungase kube nenhlansana nje esabonakala. 
Azihlekahlekise. Buvele bube yitshe nje ubuso bomkakhe. Sebeyaxinga 
manje laba abakade belethe umkakhe, sebephindela emuva. Kuyakikizwa 
manje. Bathi “kuhle kwethu!” 

Sekuphazamisa umphathi wohlelo lo osebathulisa abantu. Asidedele 
isandla somkakhe umfundisi. Bahlale phansi. 
“Zihlobo ezithandekayo. Wusuku olubalulekile lolu, lapho sizovalelisa 
khona kumama wethu,” athi ukugoba ahlanganise izandla akhombe ngazo 
kumkamfundisi. “Sizothi nje simfisela uhambo oluhle lapha eya khona. 
Sizocela ubaba umfundisi ake athi nqampunqampu azisholo yena ukuthi 
umdedela ngempela na umama wethu ahambe.” Asho agegetheke. Lihleke 
nebandla. 

Kuthi xhifi kumfundisi. Kube khona nje okuthi akagxawuzele aphume 
abashiye kanjalo nalo mbhedo. Cha azibambe. Asukume. Kuthi woklo 
ihlombe. Kuthanda ukuba mnyama kodwa lapha emehlweni. Abuke 
umkakhe. Amthole ethe njo phansi. Awedlulise amehlo abuke ibandla 
lonke. Kuthi nje cwaka. Sengathi akukaze kugcwale ngale ndlela kule 
ndlu. Akukholakali ukuthi efika wayeshumayeza izalukazi ezimbili 

zakwaSikhakhane nabazukulu bazo. 
Akusekho ukwenza ngokunye. Sekufanele akhulume. Ngengqondo 


acinge iZwi angalicaphuna emibhalweni, hleze limuphe isibindi. 
Ingqondo ivele ibe ndikindiki nje. Kukhona okuthi konke azokusho kuzobe 
kungamanga uma engezukubatshela laba bantu inkinga abhekene nayo. 
Njengoba abantu bengabantu nje kungenzeka ukuthi vele bakhona 
abanemibuzo eminingi ngalolu hlelo lwabo lokuthi inkosikazi ihambe ishiye 
umyeni iminyaka, kulindelwe nomntwana nokwenza. Uyababona nje abanye 
sebesho ukuthi ayikho le nto, yinto ehlakazekayo le. 

Athi ukushaya isikhwehlela umfundisi alungisele ukukhuluma. Athi 

ubuka ngakumkakhe amfice elokhu ewahlome phansi nje amehlo. Kukhale 

ucingo lwakhe lapha ephaketheni. Aluphuthume. Cha yinombolo angayazi. 
Aluvale. Axolise ebandleni. Kuzwakale umsindo webhanoyi ledlula 
phezulu le. Acabange umkakhe esehleli kulo namuhla ntambama, acabange 

iminyaka, acabange ingane. Kufike isifithifithi esinamandla. Athi uyazibamba 

kwale. Abibitheke. Aqhumuke akhale. Aphuthaze iduku emaphaketheni, 
angalitholi. Kuthathwe elinye iculo manje. Nalo lithathwe ngomdlandla: 

Amandla othando oluphakeme kangaka 
Yebo, olungenakuzanyazanyiswa… 

Useyachiphichiphiza manje nomkakhe laphaya phansi. Nakhu 
sekusukuma abesifazane ababili bezomthulisa. Ubengababonanga umfundisi 
ukuthi bakhona oThuli noNonsikelelo, abangani bomkakhe abavutha 
ekhaleni. Nabo sebasebenza khona phesheya kwezilwandle. Basabuyile 
nje ngoba besahlabe ikhefu. Nabaya sebemtatamisa umkakhe beyophuma 
ngomnyango naye. Omunye yilokhu emphephethela umoya ngeduku. 

Athole isibinjana umfundisi athi nje: 


“Siyabonga kakhulu esenisenzele khona. INkosi inibusise…” Aphakamise 
izandla. Aphume alandele umkakhe. Sebemmise eduze nemoto yabo laba 
abebephuma naye. Nanka amakholwa esephumela phandle manje. Asacula 
ngalo uthando. Asephethe izipho. Nangu umphathi wohlelo esebakhomba 

khona izimpahla lezi. Abayekile njalo ukucula. Sebeze bayayizungeza 
iveni le. Umuntu uthi angabeka esakhe isipho edlule axhawule lapha 
kumkamfundisi, abuye aphindele ayoma nabanye, kuhlatshelelwe. Ikhehla 

lakwaNgidi lona lifike limxhawule nje lithi ukunikina ikhanda ledlule. 

Lukhale futhi ucingo. NguNgqongqoshe uNzuza. Ulokhu egegetheka 
njengokujwayelekile. Uthi naye uyabonga, futhi uthi ubone ukuthi lolu 
wusuku lokuthi azisholo yena ukuthi… Lunqamuke ucingo. 

Bangene emotweni laba abesifazane naye umkamfundisi. Ihlehle 
imoto. Inhle nayo bo. Akubuzwa ukuthi ngeyabantu abasebenza kahle. 
Ishayelwa yiso isiphalaphala esiwuThuli. Sifake igiya eliya phambili. 
Ziye. Yibona asebemyisa ekhaya umkakhe. Angene kweyakhe nomfundisi. 
Ayidumise. Ithi ukushunqa. Abalandele. Aphakamise izandla amakholwa. 
Kuvayizwe. Iyashesha leya moto phambili. Kusobala ukuthi inamandla. 
Anyathele nomfundisi lapha ekhehleni lakhe. Kusho ukuthi isihambile 
iminyaka. Nansiya isusa izintuli eyamakhosikazi ize iyosithela. Cha, abeke 
umoya phansi nje umfundisi ayincenge nje iveni yakhe. Basuka kude nayo. 
Isifana nomngani wakhe woqobo. Ayisehlukaniseki naye. Uma iqhamuka 
nje kuyaziwa ukuthi sekuqhamuke umfundisi. Kanti vele ayisazi esomunye 
umuntu isandla. Kwala noma esezama ukufundisa umkakhe ukushayela 
ngayo, hhayi wazabalaza umkakhe wathi akukho muntu ongafunda ngale 
moto ukushayela qede ashayele imoto. 

Kodwa–ke namuhla liyagqabuka igoda. Uyahamba umkakhe. Kube 
sengathi nayo imoto iyaluzwa usizi olukhungethe umfundisi. Namagiya la 
abevele elukhuni kube sengathi athi ukuxega namhlanje. Akukho ucabanga 
into icabangeke namuhla. Ingqondo idukuza kwelimnyama ihlathi. UThembi, 


madoda. Ahambe impela. Lapho bese kungathi izinto ziyalunga. 

Cha, aze ayongena ekhaya. Sekuyatatazelwa. Kuyaqoqwa. Azihudule 
ayongena ekamelweni umfundisi. Usegqoka ezokuhamba manje umkakhe. 
Amehlo awahlangani. 
“Thembi, kodwa ngempela…” kuqala umfundisi ngosizi. 
“Ngempela ngiyahamba,” ephendula ngesankahlu umkakhe.

 “Kodwa ayisekho nje indledlana yokuthi mhlawumbe singabonisana?” 
“Bheka lapha,” akhiphe ithikithi nephasphothi umkakhe amkhombise 
khona, “uma izinto sezifike kuleli zinga kusuke kungasekho okungenziwa,” 
eshalaza. 
“Kodwa mina ngisale ngiba yini?” 
“Sesedlulile isikhathi salezo zingxoxo manje. Uyangazi ukuthi ngimi kuphi. 
Ngathi mina uma usulungile sengiyobona ngawe. Uma ungithanda, e… 
ngiqonde ukuthi uma usithanda uyosilandela. Wena-ke wenqaba. Manje yini 
ofuna ukuthi ngiyenze? Ufuna ngihlalele ukuhlupheka nendlala?”

 “Cha, mina ngithi asibonisane…” 
“Mina ngithi sesibonisene,” esho egqishazela ephuma unkosikazi. Asale 
enkemile umfundisi. 

Nasiya isithombe sabo somshado silenga odongeni. Bayamamatheka, 
babambene ngezandla. Nasiya esinye. Kulesiya babeqeda ukufunga 
nje… Nangu esengena futhi umkakhe. Usezolanda ibhokisi lezingubo. 
Alidonse ngamasondo aze ayophuma nalo emnyango. Alandele umfundisi. 
Sekuyaphunywa. Aqonde onyanyavini unkosikazi. Angene. Alandele 


umfundisi. Uvalwe umnyango. Idume imoto. Isuke. 

Lukhale futhi ucingo. Aphumele eceleni umfundisi. Alubambe. 
Nguye unkosikazi. Uyavalelisa. Uthi uyadabuka nje ukuthi mhlawumbe 
nasesikhumulweni samabhanoyi ngeke besaficana uma kuya ngejubane 
eliphansi leveni. Kuyahlekwa ngaleya. Kuthi xhifi kumfundisi. Alibambe 
aliqinise isondo lemoto. Athi yena, cha, uzobafica nje azovalelisa ngoba 
akakalilahli ithemba. Kuhlekwe futhi ngale. Avalelise manje unkosikazi 
qede aluvale ucingo. Sekukhona nakuye umfundisi ukuthi mhlawumbe 
njalo kuyofuneka azincenge nje athembise khona ukuthi naye uzozama 
ukulandela ayofuna amatoho lawo okukhulunywa ngawo. Umfikele qede 
uqine lo mqondo umfundisi. Kube khona ukuthi sengathi naye usuke 
waliqinisa kakhulu ikhanda ngenkathi kuxoxwa ngale ndaba yaphesheya 
kolwandle. Cha, akayikhaphe iveni le ayotshela umkakhe ukuthi kukhona 
asekucabangile. Lukhule manje uthando lomkakhe, nolwengane yabo. 

Nansi iveni isihiqiza lapha entabeni. Aphele impela manje amandla, 
acindezele amafutha umfundisi ethi uyinika amandla. Kube sengathi uyitshela 
ukuthi ayitotobe kakhulu manje. Abuyele egiyeni eliphansi. Nakhona kwale. 
Ayibuyisele eceleni manje. Ime. Abuke iwashi. Ngeke esalifica ibhanoyi 
manje. Ehle. Avule lapha ekhaleni lemoto, ahlangatshezwe yisisi samamzi 
abilayo. Agxume agelekeqeke. Isiyabila! Akhiphe ucingo. Akashayele 
umkakhe, okungenani amtshele khona lapha ocingweni ukuthi uyamthanda, 


futhi uzozama ukumlandela. Ayishaye inombolo. Hhayi, luvaliwe ucingo 
ngale. Nanku umyalezo uthi akashiye inombolo yakhe noma ashiye umyalezo. 
Alutshinge laphaya ucingo. Abuye azikhuze alucoshe. Cha, alulimalanga. 
Luhuzukile nje kancane. 

Athi ukuswaca. 
“Bengingathi usuku lokuphelekezela unkosikazi nje lolu?” ebukisisa 
laphaya emotweni. Athi ukugwajagwajaza umfundisi. Cha azijube. Nqampu 
nqampu. 
“Akungabe kusachithwa sikhathi-ke. Akuphuthunywe. Kufanele azizwe lezi 
zindaba ezinhle. Mhlawumbe njalo kube khona nezinguquko nje,” kusho 
uNzuza emholela emotweni umfundisi. 
Adideke umfundisi.

 “Ndaba zini lezo ezinhle, Mshazi?” 
“Ingani bengilokhu ngizama ukunibikela namuhla ukuthi ngithole igunya 
lokuthi ngikhethe umuntu ozophatha ihhovisi lomnyamgo wami lo omusha. 


Bengingakhetha bani-ke oqotho nonobuholi obedlula obakho?” Ahleke, 
emxhwula futhi. 

Nangu uNzuza emmbambatha emahlombe. Uyamduduza. Zicwebe 
izinyembezi kumfundisi. Nalo selisuka. Lithathele. Lintininize. Nali 
seliphakama. Baphakamise izandla abantu abalapha. Bayavalelisa. 
Liphakame. Aphakamise isandla umfundisi. Sengathi uyaqhweba. Lithi 
ukutshekela kwesobunxele ibhanoyi. Lisithele. Kusale umsindo walo nje 
ofana nokuduma kwezulu. 


12. Inge...ne!
Yona isiqinile inkosi yethu le uNhlumba. Isaqinile nokho. Osekukubi kakhulu 
yiso lesi sifo esesiyingene sokuthi umqondo ukuhlale uhlale uthi ukulahleka. 
Sekuyizikhashana impela kwenzeka ukuthi kenikhulume into nayo niqede, 
inikhulule niye ngemigodi yenu, phatha phatha seniyabizwa, kuthiwa kukhona 
udaba oluphuthumayo. Nani niye nimagange. Hhawu, iyiqale phansi inkosi 

yona le ndaba eniqeda kuyidingida. Lokhu kuseyimfihlo yethu nje thina 

zinduna. Sesilande nenyanga ukuba izokwenza izaba. 

Yena-ke uNhlumba vele ungumuntu onolaka. Nathi siyazi nje lapho 
kufanele sikhulume sigcine khona. Angithi uDlaba wenelwe yiklwa nje 
ngoba uthe ethunyelwe ukuyodla izinkomo kwaNdumo, nempela wabuya 
nazo. Nya, nya, inkosi isimbiza imtshela ukuthi akahlome ayodla izinkomo 
kwaNdumo. Uthe uma ezabalaza ezama ukuchaza ukuthi usevela khona, 
hhawu, lamshonela njalo. 

Akathandi-ke yena ukuthi imbongi imane imbhozomele imbonge. 
Liye lithi uma seliphelele ibandla bese ephakamisa umkhonto ngesokudla 
amemeze athi: “Ake sizwe-ke,” bese egobodisa-ke athi njo emhlabathini. 
Isizoqala-ke imbongi imthophe, kuyoze kusho yena futhi uma sekwanele. 
Uvele awuphakamise futhi umkhonto, bese ithula-ke futhi imbongi. 

Sihlangene lapha komkhulu nje namuhla yingenxa yombiko ofike 
nezinhloli zithi zelamele impi kaNonkosi ibhekise amabombo khona lapha 
kwelakithi. Okusobala ukuthi uNonkosi akafuni ukuwuyeka lo mkhuba 
wakhe wokujuma. Sekufanele sihlome nathi siyihlangabeze ingaze ifike 
isibhanqe nabantubethu. Inkosi-ke ibize wonke amabutho ukuba azoviva 
lapha, iwaphake. Sekuwubuphithiphithi-ke manje. Nokho sekukhona 
nokuxhamazela ngoba siyezwa ukuthi izitha seziseMome. 

Nansi isiqhamuka inkosi. Kudume u‘Bayede’ lapha enkundleni. 
Nansiya nembongi isivunule iyaconsa. Iside inyathenyathela iya le nale. Ihlale 
phansi inkosi, ithi ukufifiyela ibuka uthikithi lwamabutho ayo, ithi 


ukumamatheka. 
“Ake sizwe-ke,” isho qede igqolozela phansi. Iyithathe imbongi, nakithi 
kusuke usinga manje. Sesilokhu sizwakele nje nathi sithi, “Musho!” Nokho 
namuhla imbongi izosheshe iyekiswe ngoba nakhu izinto zimi lutsheke. 
Cha, inkosi ithi nje njo phansi. 


Izibongo lezi zisuke zenze igazi libile kithina maqhawe. Sesifisa 
sengathi singadedelwa manje siyozibambela mathupha kubafokazana. 
Sengiyazibona nje izinsizwa zami seziyaveva kuhle kweminyovu, ingani 
phela ngibuye ngazimelela zonke ngenza isiqiniseko sokuthi ziyadonsa lapha 
enkomeni. 

Kusobala ukuthi inkosi ibheke phansi nje icubungula isu ezosinika 
lona. Mhlawumbe isakhuluma namathongo nje. Yona-ke siyayazi ngamasu 
ayo empi angashayi phansi. Hhayi, kodwa ngide ngizwa ngiba novadlwana 
nje olude luthi nke. Kodwa phela kuyenzeka lokhu uma uzethembe kakhulu, 
usufisa sengathi ngabe usukhona. Uma ngibheka le kude, nankaya amanqe 
ezungezungeza phezu kwegquma. Azokuthola ukudla namuhla. 

Sesiqala ukwethuka uma imbongi isize iziqeda manje izibongo. 
Ithi ukungabangabaza. Nathi siqubule u‘Bayede!’ Cha, ibheke phansi nje 
inkosi. Hhayi, iqhubeke manje imbongi, isingena kwezoyise benkosi. 
Bekungasavamile ukwenzeka lokhu. Inkosi ibuye ithi ayithandi ukuthi 
kunyakaziswe abadala emadlinzeni. Kukhulu-ke namuhla. Nansi phela 
ingasho lutho. Sesiqala ukuba nexhalana manje ngoba nasi isikhathi sihamba. 
Impi izoze isikhandanise sisalibele wukotha inkosi. 

Isiyajuluka manje imbongi, ayisayi le nale. Isimi ndawonye, nezwi 
seliqala ukukhathala kanti ibiqale ngomfutho yethemba ukuthi izosheshe 
iqede. 

Sekufika inhloli. Iyahefuzela. “Nduna, sekuyonakala. Impi kaNonkosi 
isikhuphuka ngaleya kuNtabande,” isho iphelelwa ngumoya. Kade egijima 
umuntu lo. 
“Ngiyezwa, ntanga. Nenkosi isizwile. Yehlela laphaya edlangaleni ucele 


okokucisha ilanga,” ngisho njalo ngikhuluma kakhulu lapha eduze nenkosi. 

umcabangwana othile. Uma kungase kwenzeke ukuthi umuntu lo usevukwe 
yisifo sakhe? Mhlawumbe njalo … Kungathiwani kambe madoda? Cha ngithi 
ukuyeba ngeso. Akukho lutho olonakele lapha. Nakhu ide icwayiza nje. 

Sengathi akusahambi kahle nasembongini manje. Izwi seliyasha. 
Isijuluke imanzi te. Amagama isiwaphindaphinda kuze kube yindaba 
manje. Mhlawumbe sekuphele ulwazi lwayo nje. Noma yikhono layo 
elisha leli. Yona iyazi ukuthi ngeke nje ivele iziyekele inkosi ingakasho. 
Ngabe ayisawathandi anhlamvana. Hhayi idiyazele manje, akusavumi 
ukuba ime. Sekuvela mvelivelayo nesu lokuthi akulandwe ukhamba le 
edlangaleni kuphuziswe imbongi le yehlise igwebu. Nempela kube sengathi 
leli su liyasebenza. Kodwa lukhona uvadlwana lokuthi ukhona ongase 
ajeze ngalesi senzo. Sekude kuthi uma imbongi ithatha ithamo siqubule 
u‘Bayede’ ngawo wonke amandla sethemba ukuthi inkosi izobuya manje 
emicabangweni yayo. 

Hhayi luze lube yisicethe ukhamba lolu, kulandwe olunye. Nembongi 
isike inamathele okhambeni kube sengathi ngeke isasuka, ubone igilo lehla 
lenyuka. Sisho iziqubulo nje amehlo aselokhu elunguza laphaya esicongweni 
kuNtabande. Luphele futhi ukhamba lwesibili. 

Nakhu sekukhona ongiqhukuluzayo lapha eceleni. NguMbili, igosa 
lezinsizwa zebutho lami. 
“Nduna, zithi izinsizwa angibuze kuwena ukuthi kanti sizonikelwa ezitheni 
yini lapha,” esho ehlebeza, “asitshelwa ngani kanti ukuthi sizobulawa 
lapha?” 
“Chabo wena wengwazi. Nami ngiyaxakeka nje…” 

Ngithi ngisakhuluma, kuqhamuke umuntu laphaya ngejubane. Ngenye 
yezinhloli ebezithunywe ukuba ziyoqapha phezu kukaNtabande. Uyagijima 
umuntu lo, kuphephuka incotho. Ibheshu selintaza uqobo lokuntaza. Sonke 
sihlahle amehlo. Eze bo, uthathele. Nomsindo uthi nya manje. Amabutho 


aqembuke phakathi amvulele indlela. Ugijima nje ude ejeqeza ngemuva. 
Hhayi, sengathi akazukuma nje lo muntu. Athi emaqondana nathi avele 
akhombe ngomunwe emuva adlule ngesikhulu isivinini aze ayothi sithe 
ehlashaneni ngale kwenkundla. Sisale sinkemile nje sonke. 

Imbongi isize yeyama ngempundu laphaya esangweni, akusezwakali 
kahle ukuthi ithini, ibuye ishaywe yintwabi manje. Kodwa kuzwakala 
kancane sengathi ithi “Hhawu ngabantabami, abantabami.” Asize sawezwa-ke 
la magama ezibongweni sikaNhlumba, ngisho nakwezoyisemkhulu imbala. 

Sengithumela izwi emagoseni ukuthi awaqoqe izinsizwa, ame 
ngomumo. Konke kuyahletshezwa njalo. Kwazi bani? Mhlawumbe inkosi 
ifuna ukubona nje ukuthi sesivuthwe ngokwanele yini ukuthi singamela 
izimo ezibucayi. Nempela kunyakazwe manje. 

Asibangi msindo njalo. Sekuyimikhonto nje esikhala ngenkathi 
ishayisana ngokudla kwayo. Kube sengathi inkosi iyanyakaza manje. Nempela 
iliphakamise kancane ikhanda ififiyele isibheke sonke. Ibuke le ezintabeni. 
Amehlo iwabuyise ibheka amabutho. Imamatheke. Siqubule omunye u‘
Bayede’ kudume amawa. Iphakamise umkhonto kancane ngesokudla. Ithi 
nje: “Ake sizwe-ke,” ithi njo phansi. 


