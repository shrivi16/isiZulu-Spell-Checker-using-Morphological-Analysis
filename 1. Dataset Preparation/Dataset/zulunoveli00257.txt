 
nguNomadashi Memela 
yahluzwa nguNozizwe Madlala esizwa nguSizakele Mkhize imidwebo nguDen Sibanda 
 
Ngalencwadi 
UNomadashi Memela yintombi endala. Usekhulile ngoba usecishe alihlanganise ikhulu leminyaka. Kuyimvela kancane ukuthola umuntu osekhule kangaka futhi osaphila saka. Lendaba asixoxela yona ikhuluma ngezehlakalo empilweni yakhe. 


  
Isahluko 1 
UNomadashimane igama lami 
Sengikhulile! Awu! Akukho okudlula lokhu. Ikhulu leminyaka akusiyo into encane. Phela ngazalwa ngempi yamaNgisi namaBhunu. Abanye babewabiza ngokuthi amaDashimane amaBhunu. Igama elithi Nomadashi lasukela lapho. Ubaba wayesebenza epulazini lomlungu endaweni yase-Bulwer. Kwathi ngokusuka kwempi wathi umlungu kubaba, "Ngiyahamba ngiya empini. Hleze ngingabuyi, ngifele khona. Uma ngingabuyanga, ungakhathazeki. Ngiwenzile onke amalungiselelo okuthi umesisi anibheke nezingane zakho." 
Umama ngalesosikhathi wayekhulelwe. Wazibula ngamawele, umfana nentombazana. Bathi 
kuzelwe amakhosi. Base bengiqamba igama elithi nginguNomkhosi. Kepha ngenxa yokuthi ngazalwa ngempi kwaduma elokuthi nginguNomadashi. 
Ngakhula-ke sihlezi kahle epulazini. Sasilima, sisenga izinkomo, kudliwa amasi. Ubaba wayewufunde wonke umsebenzi wasekhishini. Wayebhaka, epheka kube sengathi kupheke umuntu owufundele lomsebenzi. Yabe ingekho inhlobo yokudla eyayimhlula ukuyipheka. 
 
  
Kwakujwayelekile ukuthi ingane ekhulele epulazini iwuqale isencane umsebenzi. Ngaqala ukusebenza ngingakalihlanganisi ishumi leminyaka. Umsebenzi wami kwakungowokuphatha izingane zomlungu. Ngaze ngakhula impela ngisebenza kuye lomlungu. 

Kuthe sengingena ebuntombini, zaqala ukungibona izinsizwa zendawo. Ngangiyintombi yakwethu. Ngishayela phezulu. Ngangiqhamuka zikhale izinsizwa. Kepha eyokuqoma ngangingafuni nokuyizwa. Ngangikhuliswe ngendlela yesonto. Sasikholwa emaRomeni. Njalo ngamasonto sasishaya ezakwanokusho, silibhekise enkonzweni. Ngangembulelwa umlungu wami zonke izimpahla engangizigqoka. 

 
Kwakuthi uma insizwa ithi izama ukungikhulumisa, ngibaleke ngithi gala yephuka. Ngangicabanga ukuthi kuba ukumbheka nje umuntu wesilisa sihlale isisu. 
Kwakukhona insizwa yakwaGumede eyayingihlupha kabi. Yayingimela endleleni cis he zonke izinsuku. Kwakuthi uma ngimbona esekude, ngiphume ngenye indlela. Kwahamba eside isikhathi ngidamane ngimcashela. 
Kwahamba kwahamba ngabona sekuthi uma eqhamuka ngishaywe uvalo. Noma sengingedwa ngizithole sengicabanga ngaye. Ngaqale ngayiziba lemicabango. Kodwa okusobala nje ukuthi lwase lungehlule uthando lwalensizwa yakwaGumede. Ngilukhumbula kahle nosuku engamvuma ngalo. 
Kodwa-ke baqinisile abathi isitsha esihle asidleli. Kwathi kusadlule izinyanga ezimbalwa sithandana, kwafika isifo esabhuqa abantu. Lesisifo kwakuthiwa yimfuliyenza. Sasishaya sibhuqe. Kwakuvalwa ngehlahla uma sesifikile emzini wendoda. KwaGumede sahlasela wonke umndeni. Saqala ngomama wesoka lami. Kwalandela odadewabo ababili. Sagcina ngaye. 
 
 
Yaba buhlungu kakhulu inhliziyo yami. Kwaphela eside isikhathi kungavumi ngixole. Kwakuthi noma ngibona ontanga beqoma ngapha nangapha, kungathi diki lapha kimi. 
 
 
Isahluko 2 
Sikhulekile, mnumzana! 
Kwadlula izinyanga, waphela unyaka. Kwafika ubusika bedlula. Zafika izimvula zokwethwesa kwehlobo. Zaqhakaza izimbali. Wezwakala umzwilili usho ingoma yawo. Ngokuphakama kwelanga yafudumala inhliziyo yami. 
Ngeke ngikutshele ukuthi ekuyilona anginqoba 
ngalo umfokaMemela yilona liphi. Wayenesizotha, ekhulumela phansi. Kwangicacela ukuthi uzimisele ngalento ayifunayo. Akugcinanga yena kuphela ukungigqigqela. Ngabona sekufika ngisho abafowabo, bezongincenga. Babenganginike thuba, bethi bangifuna emabaleni akubo noma kanjani. 
Ngokuhamba kwesikhathi ngabona nje isithamba inhliziyo yami. Lwafika usuku olungaliyo. Ngenza ngokwesiko. Waxhawula ngaxhawula. Kwakuyiyo indlela yokumvuma leyo. 
Akachithanga sikhathi, wahamba wayobikela abakubo. Babeka usuku lokuzongicela. Bafika ngezikhathi zasekuseni kuyiSonto. Ngikhumbula 
 

ukuthi ngangisathi ngiphuthuma esontweni kanti bazofika ngingakaphumi. Lwangishaya lwangeqa uvalo sengibona ukuthi kanti ngempela bebengadlali abakwaMemela uma bethi bazimisele ngami. Kwaba sengathi ngilele ngiyaphupha. 
Ngezwa bekhuleka bethi, "E! Nina bakwaKhathi, bakwaMazishi, bakwaMadeshengane, bakwaNdabanhle. Sikhulekile thina bakwaMemela, bakwaMvunde, bakaChwane likaNtethe. Sizocela isihlobo esihle." 
Bazishaya zonke izinkomo zelobolo. Bangithengisa okwebhayi. Nosuku lomshado balubeka, kwavunyelwana. Ngase ngishabasheka emuva kwalokho ngenza amalungiselelo. Phela njengentombi eyayisonta ngangizimisele ukuphumela endlini yeSonto. Futhi nabazali nabo babefuna kubonakale ukuthi benelisiwe ukuziphatha kwami. 
Sashada umshado omhlophe. Ingubo yomshado yalandwa eMzimkhulu kwaMadonela. Yayihambisana neveyili enomqhele onezimbali ezintathu. Ingubo engashintsha ngayo nayo yayithungwe khona eMzimkhulu. Konke lokhu ngangikwenzelwa uye lomlungu engangisebenze kuye kusukela ngiyingane. 
 
 
Isahluko 3 
U m uzi kanokusho 
UMemela wayesebenza eThawini, eMgungundlovu. Kwathi singashada qede ngase ngiwuyeka umsebenzi. Njengemfanelo ngayofeza izidingo zokuba ngumakoti kwaMemela. Akubanga nzima ukwejwayela ngoba ukusebenza kanzima kwakuyinto engangiyazi. Ngezinsuku zethu sasazi kahle kamhlophe 
ukuthi uma ungumakoti yini elindeleke kuwe. Ngangiwukhuthalele umsebenzi wasemasimini. 
Kanti nowasekhaya nawo ngangiwazi. Ngangithanda ukulilungisa kahle ikhaya libukeke. Kwakuthi uma efikile umyeni wami abone nje ukuthi akadlalanga ngezinkomo zakubo. 
Kuthe emuva kwesikhashana sishadile saphuma ekhaya sesiyokwakha owethu umuzi. Wawakhiwe ngohlobo lwesilungu, unamakamelo amathathu kanye novulanda. Ngaphandle kwekhaya sasilimile, ummbila nezinye izinhlobo zezitshalo. 
 
 


Kwakuvuma futhi ukudla ngaleso sikhathi. Uthi uma ulimile, uthole isivuno esihle impela. Kwakuke kwenzeke-ke nje ukuthi ngesinye isikhathi singabibikho isivuno ngenxa yesomiso noma izikhukhula. Kokunye kube yisikhonyane. 

 

 
Isikhonyane sasifika kukhale wonke umuntu. Sasishaya sibhuqe. Kusale kukhalwa. Sasihamba ngoba sesiyiqedile insimu, sekulamba sona. 
Ngomunye unyaka basidIa abantu isikhonyane. Babezithatha izintethe lezi bazifake eziko bazose. Kuthe kusuka kwezwakala ukuthi sekuphume isimemezelo sokuthi bangasidli isikhonyane. Kwathiwa, "Izinkumbi lezo ningazidli. UMjantshi usezifake uphoyizeni." Nempela asibange sisazithinta. 
Amasiko sasiwalandela. Singomakoti sasizila. Sasingawabizi amagama abantu basemzini. Njengoba uzwa ngithi ukugoha nje, ngisho ukuduma. Ziningi namanje izinto engizizilayo. Uma kwenzekile ngalibiza ngephutha igama, ngiyaye ngiphimise. Leyo yindlela yokulikhipha emlonyeni igama esengilibize ngephutha. 
Angilisebenzisi nje igama elithi ukuthuma. Ubaba wasemzini lowo. Igama lakhe uMthunywa. Ukuhamba angikubizi. Ngithi ukukhija. Ngizila umama womyeni wami. Uyazilwa phela nomamezala. 
Ingcuba sasithi intokolo. Insimu sithi ibuya. 
 

Isahluko 4 

Sasihiezi kahle 

Angizange ngibathole abantwana. Abasemzini banginika izingane zabafowabo myeni wami ukuthi zizongihlalisa. Kwakumnandi sihlezi kahle. Isizungu sasingabikhona ngenxa yokuthi ngangizithanda izingane. 

UMemela wayebuya njalo ngokuphela kwenyanga eThawini. Ngajabula kakhulu ngomunye unyaka engitshela ukuthi usebuye unomphela njengoba wayesethole umsebenzi eduze kwasekhaya. 

Wayesebenza emahlathini kawatela. Besebenza kanzima. Babethutha izingodo zikawatela bezilayisha emalolini. Ebusika babevuka kusemnyama, babuye sekuhlwile. 

Sasithokozile nokho ngoba sasesihlala ndawonye. 

 
Sisahlezi kukuhle kunjalo kwase kuvela futhi esibuhlungu isehlakalo empilweni yami. 

Ngazibuza ukuthi kanti ngabe ngoneni. Pho! Akekho owaziyo ukuthi ikusasa limphatheleni. Samkela okuhle, samkele okubi. 

Langa limbe ngavuka ngayohlakula emasimini. Kwakusehlobo, ilanga lishisa. Ngakho-ke angifunanga ukuthi lize liphakame kakhulu ngisesensimini. 
Kwathi ngingena ebaleni ngabona okungumfanyana kugijima kuzongena ekhaya. Kwakubonakala nje ukuthi uyaphuthuma futhi wethukile. "Hhawu, yini ngane na?" ngiyibuza ingakemi nokuma. Yaphendula ikhomba ngasemahlathini. "Ngithunywe yinduna, ithi phuthuma ufike kuyo khona manje." 

Nempela ngaphikelela khona. Kwangicacela ngisekude ukuthi kukhulu okonakele. Wawuyaye uzwe usekude amadoda ekhulumela phezulu, eshaya ingoma, efuna lwedlule masinyane usuku. Kepha ngalelolanga kwakuthule kuthe cwaka ehlathini likawatela. 

 

Induna yeza kimi idangele. Yafika yabeka imbazo eyayiyiphethe phansi yathi, "Ngiyadabuka kakhulu nkosikazi. Sekuvele into ebuhlungu lapha. Umyeni wakho simphuthumise esibhedlela, eThawini. " 
'~wu! Ubesegule nini ngoba uphume ekuseni engenalutho na?" ngibuza enduneni. 
'~agulanga. Simbone nje ewa phansi. Ngokubona isimo abekuso sabiza umlungu. Uye wamthatha khona manjalo waqonda esibhedlela. 
Akabuyanga esibhedlela. Okwangidabukisa kakhulu ukuthi angibanga nalo ithuba lokumbona, ngivalelise. 
24 
Isahluko 5 Ukhululekile 
Ngasala-ke ngingumfelokazi. Ngaqhuba njengesiko, ngazila unyaka wonke. Sekudlulisile konke, sengiyikhumule nenzilo, ngahamba ngayozikhalela enkosini yendawo ukuthi ingidedele ngiyofuna umsebenzi esilungwini. Inkosi lena yayizalana nomyeni wami. '~giboni ukuthi kufanele ngikwenqabele ukuyofuna umsebenzi wokuziphilisa. Ushade umshado wesikholwa, ngakho-ke ukhululekile," kusho inkosi. 
Sayidayisa yonke imfuyo yomyeni wami. Sadayisa izinkabi kanye namajoka. 
Ngase ngihamba ngiyofuna umsebenzi eThekwini. Ngabona ukuthi iTheku lingcono kimi ngoba ngase nginezihlobo khona. Udadewethu owayengelama wayehlala e-Chesterville. Nempela ngafikela kwakhe. Wangisiza engifunisa umsebenzi. Ngenhlanhla kwakuselula ukuthola umsebenzi ngaleso sikhathi. Ngathola umsebenzi kuMnumzana Kipbul, isikotshi. 
  
 

 
Umnumzana Kipbullona kwakuthi ngezinye izinsuku ngibone esegqoke isiketi, ngixakeke ukuthi sekwenzenjani. Ngaze ngabuza kumesisi owangichazela ukuthi kuyisiko lakubo ukugqoka ngalolohlobo. 
Ziningi izinto eziyizigameko esengizibonile ngalamehlo ami. 
 
 
Isahluko 6 
Ukufika kwenkosi yamaN gisi 
Inkosi yamaNgisi uKing George, ngazibonela mathupha. Uma ngikhumbula kahle wafika ngo 
1947. Basithatha abelungu sayombona emjahweni e-Greyville. Safika khona sekugewele. Kwakukhona abelungu namaNdiya nabaNsundu. BengangoZulu eya emakheni. 
Wathi uma efika ngemoto yakhe emhlophe sathi, "Hawu singambona kanjani na?" Saeela ukuthi behlise itende ukuze simbone. 
Nempela waphuma emotweni sambona. Kwakunguye nomndeni wakhe nabanye ababemphelezele. 
Wehlika wahamba phansi uKing George. Wayegqoke isigqoko esimhlophe nezingubo ezimhlophe. Awu sabuka sadela. 
Kwadlula izinsuku eziningi kukhulunywa ngendaba yokufika kwenkosi yamaNgisi. Enye indaba esayizwa kwaba wukuthi u-King George kwathiwa akumjabulisanga ukubona amakhosikazi abelungu egqoke izingubo ezimfishane, eziveza 
 

 
amadolo. Kwathiwa uthe, "Ngifike eNatali, ngabona amantombazane odwa. Abengekho amakhosikazi." 
Awu! Baziqhaqha omesisi izingubo zabo bezehlisa imiphetho. Bathunga ezinde, ezifika emaqakaleni ngoba kusho inkosi yabo. Kwathi ezinye bazidayisela thina. Sazithenga ubuthaphuthaphu! 
Sashaya anjani amasudi lawa. Saswenka, saconsa. Sasithi uma sihamba ezitaladini, sishayele phezulu kube ngathi sekuyithi manje omesisi. 
Yayimnandi impilo ngalezozikhathi. 
30 
Sasihola imali encane kodwa izinto zazisashibhile. Sasithenga iyadi lengubo ngozuka. Ayisekho indwangu esabiza leyomali namhlanje. Kwakuthi uma unopondo ababili noma abathathu, kube uyisigwili. Ngaleyomali wawungathenga izinto eziningi. 
Kwakukuhle impela. 
Uyabona njengoba sengifike kulelibanga engikulo, kuningi esengikubonile emhlabeni. Uyabona njengoba sengingaka nje, akukho okusasele. Kuphela sengilindele usuku lokufa. Konke sengikulungisile. Umgodi sengiwuthengile, namakhaza ngiwathengile. Yini esasele? 
 
Ukubonga 
Sibonga umama uNkosikazi Phatledi ekunguye owasihlanganisa nomama uNomadashi. 
Sibonge futhi kulaba abalandelayo abayihlola lencwadi: 
Esther Shabalala, Agnes Nkabinde, Veronica Gumbi, Annastasia Gcabashe, Nomusa Dinga, Vinah Thusi, Goodness Chili, Barbara Gcaba, Bongi Mngadi noMavis Nkabinde base-Uthongathi School; 
Jay Kunene, Thinabakhe Shange, Niniza Zwide, Alpheus Vilakazi noMazondo Mhlongo beqembu lemfundo yabadala eNyuvesi yaseNatali; 
Bheki Ndlovu noZanele Ncwane. 
 
