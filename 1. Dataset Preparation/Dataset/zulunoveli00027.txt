Ungaboni Nje Sekunje 


(Don’t just take it as it is now) 
IsiZulu Novel 

Cover Design: L. Richards 
Page Design: L. Richards 

Kuyicala ukufothokhopha noma yiliphi ikhasi kule 
ncwadi ngaphandle kwemvume ebhalwe phansi 
evela kubashicileli 
Shuter & Shooter Publishers (Pty) Ltd 
Shuters House, 110 CB Downes Road, Mkondeni, Pietermaritzburg 3201 
P O Box 61, Mkondeni 3212 
http://www.shuters.com 

Copyright © Shuter & Shooter Publishers (Pty) Ltd 2010 

First edition 2010 

ISBN 978-07960-3474-8 

This is an IsiZulu Novel 

All rights reserved. 
No part of this publication may be reproduced, stored in or introduced into a retrieval system, 
or transmitted, in any form or by any means, electronic, mechanical, photocopying, recording 
or otherwise, without prior written permission from the publisher. Any person who commits any 
unauthorized act in relation to this publication may be liable to criminal prosecution and civil claims 
for damages. 


Onke amalungelo agodliwe. 
Akukho ngxenye yaleli bhuku engashicilelwa kabusha, igcinwe noma yenziwe esinye isimo, 
kungaba ngokufothokhopha, ukuqopha noma ngayiphi enye indlela ngaphandle kwemvume 
ebhalwe phansi yabashicileli. Lowo oyokwenza noma yini engagunyaziwe mayelana naleli bhuku 
uyobekwa icala noma ahlawuliswe kanzima. 


Printed by Intrepid Printers (Pty) Ltd, Pietermaritzburg, KwaZulu-Natal 
xxxx 




ISETHULO 

iii 



AMAZWI OKUBONGA 

Fuze, Mashiy’ amahle 

Sengathi azoshumayela. 

Ngisho kuwe, Nkk T. R. Ngcobo. 

Ngifundise igama 

Engingalisho kuwena 

Ngoba elithi: “NGIYABONGA” alanele. 

Le ngqothovu 

Uyithathe iseyinhlese, 

Yaba yinhlama, 

Yaba yifumuka, 

Manje seyilungele ukuphuzwa yizwe lonke. 

Igama elithi: “NGIYABONGA” alanele. 

NGIPHE ELIKUFANELE. 

UNkk T. R. Ngcobo akagcinanga ngokuba wumhluzi nomhleli 
wale ncwadi, kodwa uze wangifundisa nokuningi kusukela 
emthethweni wokubhalwa kwesiZulu, engangicabanga ukuthi 
ngiyakwazi, (ubhalo magama) nasekuhlelweni kwendaba jikelele. 
Ngibonga ngokungaphezi kuyena nakumyeni wakhe, uFuze, 
ngesikhathi somndeni abangiboleke sona ukulungisa lo msebenzi. 

Ngithanda futhi ukudlulisa ukubonga kubaphathi nabasebenzi 
bakwaSHUTER & SHOOTER ngokungidonsa ngezandla 
zombili. Bengigqolozel’ emehlweni, ngamehlo agcwele uthando. 
Bengiculela ngamaphimb’ agcwel’ umusa. Bethi kimi: 

“CATHU! CATHU!” Izeluleko zabo, iziphakamiso zabo 
nezincomo zabo ziyohlala zingakha njalo. 

Ngingebakhohlwe laba abangisizile ekulungisweni 
kwezinhlamvu zolimi lwesiZulu nokubhalwa kwazo uMnu. 
Michael Mkhize, uMnu. Bhekokwakhe Enock Dube kanye 
noNkk. Linda L. Kwela. 

iv 



ISINGENISO 

Zonke ezinye izigameko, izindawo, amagama abantu 
angabalwanga ngenhla, amaqhawe nomlando wonke 
okukhulunywa ngawo kule ncwadi, yizinto ezingamaqiniso. 

Kule ncwadi umbhali uhamba nawe ibangana nje, 
njengomfundi wale ncwadi, isikhathi esiningi ukushiya ezandleni 
zabalingiswa. Injongo yalokho, ufuna ukuthi ungaphazamiseki 
ngesikhathi usalalele, ngezindlebe zengqondo, umxoxi wendaba 
exoxa nabanye abalingiswa. Ukushiya kuzo zonke izigcawu 
okuxoxelwa kuzona. Ngaleyo ndlela uzothi ulalele futhi ube 
ubabona abalingiswa ngamehlo engqondo bexoxa. Uyoze 
azokuhlangabeza ekugcineni kwendaba ekhasini lokugcina. 

Akuve kudabukisa ukuzwa abafanyana namantombazanyana, 
bakhona lapha eNingizimu Afrika, futhi abamnyama ngebala 
bethi lo hulumeni ophethe akenzi lutho oluhle. Besho nokusho 
ukuthi wayengcono uhulumeni omdala, wamaBhunu. 

Izizathu zakho konke lokhu, okokuqala ukuthi iningi lale 
ntsha alazi lutho ngokwakwenzeka ngesikhathi sobandlululo 
ngoba laliselincane kakhulu noma lalingakazalwa. Okwesibili 
ukuthi imfundo isiyahleleka kahle kunakuqala. Umfundi 
useyakwazi ukuzikhethela izifundo ezihambisana nomsebenzi 
azimisele ukuwenza uma eseqedile ukufunda. Kafushane nje, 
ngiqonde ukuthi akusibo bonke abenza izifundo zomlando. 

Kodwa ngifuna ukukutshela mfundi wale ncwadi ukuthi 
kumnandi kanjani ukwazi ngamaqhawe nezingwazi zakithi 
ezalwela leli zwe zaze zanqoba. Bheka manje, iningi lezizwe 
zomhlaba wonke jikelele lithembele eNingizimu Afrika ngamasu 

v 



anobuchule okuhola izwe nezindlela zentando yeningi. 

Kule ncwadi sithola ukuthathwa kwezwe iNingizimu 
Afrika ngonyaka we -1913. Kuqhubeke kushintshashintshana 
ohulumeni abahlukene babelungu. Bonke bechachaza phezu 
kwamakhanda abantu abamnyama. Beshaya imithetho elokhu 
iqhubekile nje nokucindezela abantu abamnyama. Sithola 
amaqhawe akithi amnyama ecikeka imithetho yobandlululo. 
Esukuma, ema ngezinyawo. Ezibamba ziqina. Elwa nalo lonke 
uhlobo lobandlululo. Ukuthi alwa nobani, kanjani, kwahlulwa 
bani, kwagcinaphi, izimpendulo zayo yonke le mibuzo, 
ziqukethwe yile ncwadi. Kanti futhi asingakhohlwa ukuthi 
ulwazi lomlando luyalutshala uthando entsheni lokubona 
izindaba komabonwakude. Luyikhuthaze futhi nokufunda 
amaphephandaba. 

Noma ngubani, noma kanjani uzokuthokozela ukufunda le 
ncwadi. Nansi-ke. 

Dingisono Innocent Mseleku. 

vi 



ISAHLUKO 1 


“Ungathi lezi zinsizwa, nalezi zintokazi zazinobuchule obuthile 
bokushaya amathambo. Noma ubuchule bokukhipha umhlahlo. 
Kumbe nje, zazinendlela ethile yokuxhumana noNkulunkulu, 
azitshele ukuthi azingapheli amandla, aziphokophelele ukuya 
phambili, azingalokothi zingenwe amanzi emadolweni ngoba 
sekuyantwela ezansi.” Kuxoxa ikhehla lakwaShezi lihlezi laphaya 
ngasemnyango. Wonke amehlo athe njo kulona. Phela uyaziwa 
uDlaba lo ukuthi umakadebona. Ungumhambi wamazwe 
enjalo nje. Umlando waleli zwe laseNingizimu Afrika sengathi 
yiwo wodwa ochichima kuleli khanda elibonakala linezinwele 
ezimpunga, ezidwebadwebayo, nezihamba zakha amaqoqwana. 
Amehlo alokoza umlilo. Njengoba lixoxa nje lide liwesulasula 
ngezandla ezomile. Ubuso buphashile sebusizwa yizo lezi 
zinyembezana ezide zesulwa. 

Ikhehla leli lazalelwa eMbo. Lithe liqala nje ukuba 
libhojongwana lensizwa, liqeda ukushiya izinkomo, labhungukela 
eGoli, ezimayini. Ilapho lafika lathola khona indawo yokuhlala 
ezinkompolo, laze lathola nomsebenzi. 

Lahlala isikhathi eside eGoli, ngaphambi kokuba liyosebenza 
kwenye imayini yedayimane eKimberly. Nokho-ke lathi 
ukuhlalahlala khona eKimberly. Laphuma ngesamagundane lapho 
kade libone kuqhamuka isilwanyana esinsundu, esifana nekati 
emgodini, okwakukholakala ukuthi sasilibika lokuthi umgodi 
uzodilika. Lathi uma liyixoxela ozakwabo babeSuthu le ndaba 
yebika, bavele balokha ngensini. 

Nokho-ke lashiya kanjalo labuya leza kwaZulu-Natal, 
okwakuthiwa yiseNatali ngaleso sikhathi. Lawuthola umsebenzi 

1 



eDundee emayini yamalahle. Yayinogazi insizwa le. Yisilomo 
injalo nje. Lapho ifika khona yayifika iqonywe. Ababengabangani 
bayo bangaleso sikhathi bese bethola iminjonjo. Phela zabe 
zilusika kanjalo ukhasi izinsizwa. 

Yize umfo kaShezi lo wayeyisoka lamanyala, 
wathamba ngokuhlangana nesimomondiya sentokazi, 
okwakungeyakwaXhosa. Igama layo kwakunguDululu 
wakwaKhwashube. Yayiyinhle, yayithi uma ihleka kuthi nje faca! 
Ifaka namacici. Amacici lawa ayengafakwa nje yinoma wubani 
ngaleso sikhathi. Ithi uma icula isho ngelipholile iphimbo 
leli. Pho-ke isuke ihlanye into kaShezi. UShezi wayeyidlula 
ngeminyaka engamashumi amabili yobudala le ntokazi . 
Wawungathi yenza ngomuthi. Yavele yaqoma ukuzozishadisa, 
ihlale naye uShezi, iphenduke umkakhe. Yazivuthuza zonke 
ezinye izintombi zikaShezi. Nokho kwabonakala ukuthi 
intokazi le yayizifela ngoShezi wayo. Kwathi ukuba uShezi 
athathe umhlalaphansi, yabona ithuba elihle lokuyobona lapho 
kuzalwa khona uShezi. Yabe seyibonisa uShezi ngokubaluleka 
kokuvakashela ekhaya. UShezi uyesaba manje ukuya ekhaya. 
Phela unkabana lo useze waba mpunga nje, kade agcina ekhaya. 
Ukuthi ubani osekhona nongasekho emhlabeni kwabakubo, 

2 



wayengakaze nje azihluphe nangokukucabanga lokho. Yasuka-ke 
inkinga. Into azoyithini le? Lugcine ngokugoba uphondo kuShezi. 

EThekwini bafike basishintshe isitimela, bagibele esiya 
eManzimtoti. UMaKhwashube ucabanga ukuthi uyena kuphela 
ongazi lapho kuyiwa khona. Kanti noShezi uqobo akazi 
ngoba akazimisele neze ukuya eMbo ngenxa yengebhe, emva 
kokubhunguka isikhathi eside. 

Uma isitimela sifika eManzimtoti, athi uShezi abehle. 
Nebala bawathathe amapotimende abo amabili endaweni 
yempahla engenhla kwamakhanda lapho babehlezi khona. 
Baphumele phandle kwiplatform. Athi uShezi kumakoti 
akamlinde ezihlalweni, usaya endlini encane. Endlini encane 
afice enye insizwa esikhulile ecishe ilingane naye uShezi. Lapha 
efika khona ufike athandwe uShezi. Nale nsizwa esendlini 
encane isifile insini izwa umuntu ekhuluma isiMpondo, kodwa 
ethi ungowakwaShezi. Nayo-ke izisho le nsizwa endala ithi 
ngeyakwaCele. Ayibike le nkinga yakhe uShezi yokungazi ukuthi 
uyaphi. Uyadlala wena, uShezi lo. Baqede noCele ngokuthi 
uzobanika indawo abazogoba kuyo amadlangala. 

Bagibela-ke izimoto eziya endaweni yeNkosi uMaphumulo, 
esifundeni saseMbumbulu. Le ndawo yakhelene nesigodi 
sakwaThoyane esibizwa ngokuthi ikwaNobamba. Lesi sigodi 
esathola uShezi sibizwa ngokuthi uBaphehli. Zizombili-ke lezi 

3 



zigodi sezethiwa igama elisha elithi ikwaFelekisi, noma-ke igama 
lakhona elisemthethweni kuthiwa iseBhekulwandle. Ilaphoke 
ekhona manje umfo kaShezi. Usehlale khona waze waba 
owakhona, wejwayelwa ngisho nayingane encane. Iningi lentsha 
yakhona lazalwa esekhona. Ngisho noma iziphi izigameko 
ezenzeka khona uzazi ukusuka nokuhlala. Ungafunga ukuthi 
ungumnsinsi wokuzimilela kwaFelekisi. 

4 



ISAHLUKO 2 

“Phela bafana,” ekhomba lona idamu leli uShezi la eqeda nje 
ukubeka phansi isikali sesiqatha, “nalo muzi wamanzi omkhulu 
kangaka, wavele wabhadekwa nje entabeni, endaweni yenkosi, 
kwakungemvume yayo, kwakungukweyisa nje kwamaBhunu 
ekhombisa ubukhulu bawo emva kokuthatha umhlaba wethu 
ngonyaka we-1913. Emva kwalokho ayezenzela nje noma yilaphi 
la ethanda ukuzenzela khona.” 

Bathule abafana. Abafuni ukumthikameza uShezi ngoba 
bayazithanda lezi zindaba. Kubukeka sengathi uShezi zibuye 
zimsuse uhlevane ezinye zalezi zindaba. Bade nje abafana 
bethenga, kwethiwe esikalini. 

“SingabakaNkulunkulu sonke, kodwa amaBhunu awakaze 
akucabange nakancane ukuthi nathi uMdali uyasithanda. 
IBhayibheli lithi: UNkulunkulu wahambela kuNowa wathi akakhe 
umkhumbi owawuzosindisa abantu kuzamcolo owawuzofika. Into 
endala kakhulu leyo. Ngonyaka we-1912 wathi uNkulunkulu 
eNingizimu Afrika akwakhiwe inhlangano ezobuyisa izwe 
uma selithathiwe. Nebala kwaba njalo, yazalwa inhlangano 
yokuqala yabamnyama, i-ANC, ngawo lowo nyaka. Ngonyaka 
olandelayo lathathwa izwe kubaninilo. Nithi-ke bafana ngalokho, 
uNkulunkulu ungakubani?” Bathi abafana,‘sonke singabakhe.’ 

5 



“Kuhambe kwahamba,” kusaqhubeka yena uShezi, “kwaba 
nenkinga konkabi laba abamhlophe, bezama ukwenza 
umnotho wabo ezweni lethu. Imali abayihlinzekela ukuqhuba 
umnotho wabo nokukhokhela izisebenzi yayingenele. 
Baqala ukubuzana bodwa ukuthi babezothathwaphi abantu 
ababezosebenza ezimbonini zabo, nokuthi imali yokubaholela 
yayizothathwaphi. 

“Hhayi baba uShezi. Ukhuluma ngezinto ezindala zeminyaka 
ye-1913 no -1923. Sikholwa wukuthi wawungakazalwa ngaleso 
sikhathi,” kusho abafana. 

“Hhayi, bafana, khona niqinisile. Ngonyaka we-1913 
ngangingakazalwa ngoba mina ngizalwe ngonyaka we-1918, 
okusho ukuthi ngazalwa izwe lineminyaka emi-5 lithathiwe. 
Ngonyaka we-1923 ngase ngineminyaka emihlanu, kodwa 

6 



bafana, ukufunda akukhona konke okukhokhelwa imali. Ulwazi 
aluhlalelwa emadesikini esikole kuphela, uyahlangabezana nalo 
uhamba. Mina ngisebenze ezimayini eziningi ezehlukene. 

“Sakulethelwa inkosi lapha kwaFelekisi,” kusho abafana 
belangazelele ukuba aqhubeke nendaba.“Kwakusaqhubeka 
kahle-ke ezimbonini, nakhu neqhinga lonkabi laba abamhlophe, 
lokuzakhela abasebenzi abashibhile, lalibonakala liphumelela. 
Naba abantu abamnyama sebeveza amakhono angalindelekile. 
Abalindi kufundiswa muntu, babonakala sebenza imisebenzi 
abelungu abayifundela iminyakanyaka. Akubona angakuthanda 
lokho amaBhunu. Ngonyaka we-1926 baveza umthetho 
ababewubiza nge-‘khala bha’ owawuthi umuntu omnyama 
angalingi azame ukwenza umsebenzi okhombisa ikhono.” 

“Yini? Babebonani abeLungu?” Kubuza abafana. 

“Asazi,” sekuphendula uShezi, “kodwa nabuza ibhasi ibhaliwe 
nje, bafana? Wena uma unolwazi olulodwa vo emqondweni, 
futhi ucabanga ukuthi uwena wedwa onalo ngoba walufundela 
iminyaka eyishumi, ungathanda ukuthi kuqhamuke umuntu 
ongazange alufundele alwenze kangcono futhi kunawe?” “Ngeke 
bab’uShezi,” kusho abafana. 

Ilanga lase liyozilahla kunina. UShezi wayesefisa kwehlukwane, 
nomqondo wawuvele uphithane uma esejula ngalezi zindaba. Azame 
ukusukuma. Athathe isigqoko nenduku yakhe egobile. “Hlala phansi, 
bab’ uShezi, kusemnandi nje ukuhlala nawe. Asetheni esikalini 
okokugcina,” kuncenga abafana. 

7 



Avume uShezi. Abuyele ebhentshini lapho ngasemnyango, 
abeke phansi isigqoko sakhe abesesiphethe, induku yakhe ayifake 
ngaphansi kwebhentshi. 

Njengoba like lazama ukusukuma, bonke bebecabanga ukuthi 
lizokuwa, noma-ke lidiyazele, kodwa phinde! kuwe bani yena? 
UShezi? Ngeke ukubone lokho. 

“Qhubeka usichazele, bab’uShezi.” Abafana bayazithanda 
lezi zindaba. “Senizokhokha manje, bafana,” esho edlulisa 
utshwala komunye wabafana. “Futhi kade zasiqala lezi zinto 
ezimhlophe. Kwathi ngonyaka we-1927 zankankanya umthetho 
wokusingathwa kwamaNethivu. Yithina-ke laba esasibizwa 
ngamaNethivu. Kudlalwa ngathi. Lo mthetho wawuthi iBrithane 
inamandla amaningi kunamakhosi oselwa ezindaweni zabo bonke 
abantu abamnyama.” 

“ Lezi zinto,” besho thina, “asiyeke ukuzikhweza phezu 
kwethu, zilokhu zisikhomba zithi azimfuni lo, zifuna lo. 
Azingavoti ngisho nokuvota. 

Okungcono zingamelwa umuntu omhlophe kunokuba 
kube yizona ezizovota.” Bababaze abafana bezwa lo mhlola 
wokuvotelwa ngomunye umuntu. Nabo sengathi izogcina 
isibajulukisa le ndaba. 

8 



“Bahlangana ngonyaka we-1936 bashaya umthetho othi thina 
asingavoti. 

9 



ISAHLUKO 3 

Awathathe amanzi uShezi, awaphuze. Athi lacu! Aphumele 
phandle. Ngesikhathi esathe shelele uShezi, uMaKhwashube 
asale emlungisela okuya ethunjini. Abuye phandle uShezi 
azishayele amanhlakomuzi embhedeni wakhe, apholishe igazi. 
Kuzwakale ukungqongqoza emnyango. “Ubani lowo?” Kubuza 
uMaKhwashube. “Yithina mam’ uShezi, besicela ubab’ uShezi,” 
kusho omunye wabafana. Awezwe uShezi ukuthi awobani 
amazwi. Asukume angqashe embhedeni. Avule umnyango. 
Bangene belandelana abafana. UShezi adonse ibhentshi ngaphansi 
kombhede wakhe, alincikise odongeni ngezansi kombhede. 
Alikhombise abangani bakhe, ngokweneka isandla esibhekisa 
ngakulo. Babonge, bahlale. Kubingelelwane, kubuzwane nempilo. 
NoMaKhwashube ababingelele. Bavume bemoyizela abafana. 

“Singanisiza ngani-ke bafana?” Kubuza uMaKhwashube, 
kwazise phela ukuthi yena akabazi abafana laba. Baqale ngokuhleka 
okungayindawo nje abafana. Bajeqezane, kungathi babexakwa 
ukuthi ubani ozophendula. Uthe esezijuba omunye esathi nje uvula 
umlomo, uShezi wamngena emlonyeni, ebethula bonke. “Abangani 
bami laba MaKhwashube. Lowaya ongasemnyango umfana 

10 



kaMaphumulo. Nalona futhi oseduze kwakhe okaMaphumulo. 
Lona wesithathu owakwaNdlovu. Laba ababili abakwaNzama.” 
UShezi wabe esebheka ngakunkosikazi wakhe. “Lona-ke bafana 
ngunkosikazi wami uMaKhwashube.” Wabe esesukuma uShezi 
ethatha inyama le ekade ishiswa uMaKhwashube, ayikhiphe 
epuletini ebeyifakwe kulona uMaKhwashube, ayifake esithebeni. 
Abone ukuthi incane kunabafana laba njengoba beyisihlanu 
nje. Akhiphe nale esele esosipanini. Asike iqashana aliphindisele 
esosipanini, asithathe isithebe asithi qithi, phambi kwabafana. 
Abuyele emsamo. Athathe ummbese nosawoti, awuthele usawoti 
eceleni esithebeni. Asike iqatha elilodwa alifake emlonyweni. “Ayi 
hhashi bafana,” kusho uShezi. Noma elikloza uShezi unesikhathi 
sokuyithanda inyama uma ezoyifukutha. 

Nangempela bathe begudla ucingo lwasedamini, bazithela 
kuShezi. Bafika nje kwaDlamini sebehamba ndawonye bonke. 
Babize-ke utshwala babo njengokwejwayelekile. Bacele ingane 
yalapha kwaDlamini ukuthi ayibosele inyama. 

“Zithini ezanamhlanje baba?” Kubuza abafana. “Ngiyanizwa 
nje bafana, uma nithi nikhuluma ngobandlululo. Anazi lutho 
nina,” eqala evula umlomo uShezi. Basondele ngakuyena bonke 
abafana. “Uma nje umnyama ngebala kwakungakhathalekile 

11 



ukuthi ufunde kanjani, uzoba umsizi womlungu kunoma yimuphi 
umsebenzi owenzayo. Iholo kwakubhalwe phansi ukuthi alingadluli 
eqophelweni elithile uma isisebenzi simnyama, noma ngabe wenza 
umsebenzi obaluleke kangakanani. Wawungaba neziqu zemfundo 
ezinkulu kodwa ngoba umnyama wawungayiholi imali ekufanele 
ukuba uyihole. Amabhange ayengeke alokothe akutsheleke imali 
yokuthenga indlu noma imoto uma umnyama. Abameli, othisha 
abaningi nabanye abantu ababenza imisebenzi eseqophelweni 
eliphezulu kwakudabukisa ukubabona behamba phansi, ozakwabo 
abamhlophe mhlawumbe abangaphansi kunabo ngezinga 
lomsebenzi nelemfundo behamba ngezimoto eziphambili. 

“Amabhulekhijeke lawa kwakungamaphoyisa ayesebenza 
izindaba ezaziqondene nokuvimba abantu abamnyama ukufuna 
umsebenzi, noma ukungena emadolobheni ngaphandle 
kwemvume. Iningi lawo ayengafundile. Ayefundiswe ukuthi 
awezwe kulowo owaphethe kuphela ukuthi kufanele enzeni 
kuwena. Ayengabuzi lutho kuwena, kuphela ayenza lokho 
okuthiwe akwenze kuwena. Umphathi wamabhulekhijeke 
wayevele athi kuwona, ‘lo muntu owaseMbumbulu mhambiseni.’ 
Mhlawumbe kukhona izinto obukade uzozenza eThekwini uma 
usuqedile kwaMuhle. Ayakuthatha njalo la maphoyisa akufaka 

12 



evenini. Lapha evenini kukhona elikhulu isondo lemoto, ohlaliswe 
nalo. Lapho ayihambi, idla amagalane. Ongaphansi nongaphezulu, 
uwena nesondo. Emajikeni isondo alikushayi, liyakuqanqalaza. 
Kudekude nawe eMbumbulu eNkantolo. Afike akushiye egcekeni 
eMbumbulu. Usuhlibike unjani, yileli sondo obuhlaliswe nalo! 
Angithi wena awuhlali khona eMbumbulu? Uwena–ke lowaya 
usufuna izimoto ezizokuletha lapha kwaFelekisi.” Ushubile umoya 
lapha endlini. Lesi sithombe sendoda nesondo siyawujilinganisa 
umoya. Imiqondo iyazululeka, ijilingane iye emajukujukwini. 
Bayayibona-ke le nto eletha umunyu kuShezi. 

“Nabona lukhulu bab’ uShezi,” kusho omunye wabafana. 
“Kuncane lokho. Bafana niyayibona le ngozi elapha 
ngasenhlafunweni?”Kusho uShezi ekhomba lapha kuyena ngenhla 
kwendlebe engasesandleni sokunxele. “Ngashaywa ngamaphoyisa 
kahulumeni mina. Ayevele afike nje ebusuku phakathi kwamabili. 
Uyezwa ngqo ngqo ngqo, emnyango. Uyabuza ukuthi ubani 
lowo, awuphendulwa. Kukhahlelwe isicabha, gulukudu 
amaphoyisa. Niyavuka, niyagqoka asegcwele indlu njalo 
amaphoyisa, ayanibuka nje. Azofuna amapasi. 

“Angithi kade ulele, nomqondo usadidekile? Uzolibheka, 
ulibhekile ipasi emfuhlululwini, emapotimendeni 

13 



nasemabhokisini. Uma uke wangalithola ziyakukhalela njalo, 
liyashona usendlini emnyama. Kwaba kanjalo-ke nakimina. 
Asifikela ebusuku amaphoyisa afuna amapasi ngoshova. Kwaba 
yibo-ke lobo bubhudubhudu. Emva kwesikhathi ngalithola elami, 
elikaMaKhwashube lutho. Kwasuka esinamathambo amaphoyisa 
efuna ukumthatha ahambe naye uMaKhwashube. Ubani 
owayengadedela umkakhe ahambe kanjalo nje namaphoyisa? 
Ngashaya phansi ngonyawo ngoba ngangazi ukuthi likhona ipasi 
lakhe. Ngathi ngiyamdonsa uMaKhwashube kuwona amaphoyisa, 
angishaya ngale nduku yawo emnyama yeplastiki. 

“Kuningi okuvusa uhlevana okwakwenzeka ngezikhathi 
zobandlululo. Uyabona ulwandle lolu, esalunikwa uNkulunkulu 
sonke ukuba sibhukude kulona, wawungeke ubhukude 
noma kanjani. Kwakuthiwa olwabelungu bodwa. Uyini wena 
ongabhukuda olwandle umnyama kangaka? Angiphathi-ke 
okwamahhotela, iminyango yayimibili. Omunye wawubhalwe 
ukuthi, ‘whites only,’ omunye ‘non whites.’ Nakho ukuba ube 
khona umnyango othi, ‘non whites’ kwenziwa kamumva. 

14 



“Kwaqala kwangavunywa nhlobo ukuthi umuntu athenge 
ugologo. Kwakuze kuye abantu abathile kwaNdabazabantu, 
bayocela incwadi ebehlukanisa nabanye abantu ukuze babe 
namalungelo athile. Laba bantu babezibiza ngamaZemthithi. 
Eziteshini zikaloliwe lo, kukhona indawo lapho kwakuhlala 
abamnyama bodwa. Kukhona eyamaNdiya namaKhaladi kuphela. 
Abelungu bebodwa. Nezindlu zangasese zehlukaniswe kanjalo. 

Idliwe inyama ekukade ingane iyibekile phambi kwabafana, 
bathi ayibekwe phambi kukaShezi. Namaqatha sengathi awasehli 
kahle. Asukume uShezi alunguze emnyango, abuye ahlale phansi, 
ajikijele iqatha emlonyeni. Abafana bathi hlwi kabili esikalini, 
besule imilomo. NoShezi naye enze njalo. 

15 



ISAHLUKO 4 

Kanjalo-ke okwakwenzeka kuzona kokunye kwakungabi 
kuhle. Isizathu sakho konke lokhu ukuthi azikhulumi. Ngakhoke 
asikwazi ukubonisana nazo. Kwakufanele sizicabangele. 
Uyasibona-ke lesi senzo sethu sasenziwa yimpokophelelo 
yenhlalakahle yemfuyo. Njengoba uma umfana elusa kahle 
zazibonakala zikhuluphele zinona izinkomo zakwabo. Okungafani 
nenyoka uma ikhipha igundane emgodini ombiwe yilona, ngoba 
lithi lizifunela ukuthokomala, lona nabantwana balo, kuthi ngoba 
inyoka iyazi ukuthi igundane liyayesaba, iliqhwage umgodi walo. 
Negundane libe seliyabaleka ngoba ingekho into elingayenza. 

“Konke lokhu kubonisa ubugebengu obuphindwe kaningi 
ohlangothini lwenyoka. Nenyoni ifika emthini isebenze kanzima 
yakha isidleke ithi yenzela ukuthi amaqanda athokomale aze 
achanyuselwe abe ngamaphuphu, kugcine sekuyizinyoni ezindala. 
Ifike inyoka nobugebengu bayo ikuqede konke lokho. 

“Lokhu konke kufana nse, nento eyayenziwa nguhulumeni 

16 



wobandlululo kithina bantu abamnyama. Bona njengabelungu 
babenemvume yokwenza noma yini, noma yikuphi lapho 
bethanda khona. Bengenqeni ukuhamba ngamahhashi lawa futhi 
abangafikanga nawo lapha, abawaqhwaga kokhokho bethu ngabo 
ububhoklolo, bephethe izopopolo behamba bebuka izindawo 
abazithandayo. Kwesinye isikhathi babebabaza bathi indawo 
enhle kangaka ihlala abantu abamnyama! Babhalele izihlobo zabo 
eziphesheya, besho nokusho bethi izindawo zikhona uma bengeza 
nganeno, besho zona lezi zindawo zethu esasihlala kuzona. 

17 



ISAHLUKO 5 

Ingane ichaze ngokwesaba: “Ngithunywe ubaba. Uthe 
angilethe la mabhodlela. Awalapha ekhaya. Uthe ngimbongele.” 
Iphume ingane. Ayilandele uMaMtshali ingane. Uthukuthele 
ugane unwabu. Uselivulile isaka wabona ukuthi liqukethe 
amabhodlela angenalutho. Wona awakhe impela amabhodlela, 
kodwa ugavini obewuphakathi ushonephi? Abhodlele kuyona le 
ngane. “Awuchaze kahle wena ngane. Angibhenywa mina. Ubaba 
wakho lo ohlale entshontsha ugavini wami?” Nengane iphenduke 
isiyingazana nje. Phela ithunyiwe. Igcine seyiphendulile: “Angazike 
Anti. Mina kuthiwe nje angilethe amabhodlela. Angazi lutho 
olunye.” 

Ingane le ithunywe uZiphe. Uyahlupha uZiphe lo. Uye 
kanye ontshontshe ugavini kaMaMtshali, wonke ngesaka 
lawo. Uwuphuza kancane kancane. Ibhodlela elingasenalutho 
aliphindisele esakeni. Uze uphele wonke ugavini. Athumele 
ingane athi ayilihambise kwaMaMtshali. Athi ayifike ibonge. 
UZiphe lo uyena futhi lo ojaha amaphoyisa ngesiqwayi lapha 
kwaNkophe. Pho-ke uyesatshwa lo Ziphe. Bheka nje ngoba 
akazami nokuzama uMaMtshali ukubasela ugavini wakhe 
kuZiphe. Okungenani angavele ashintshe indawo lapho ewufihla 
khona, awuhlabe inhlali. 

18 



Athi esathukuthele uMaMtshali, kuqhamuke uShezi, ehamba 
nabangani bakhe angehlukani nabo. “Khulumela phansi 
MaMtshali, angase azosivimbezela lo muntu okhuluma ngaye,” 
kusho uShezi. “Ningamagwala nonke nina madoda alapha,” 
kusho uMaMtshali eshingila, ebashiya bethalaza, okungabafana 
kwamane kwantiphaza nje uma uShezi ebajeqeza. “Qambani–ke 
bafana. Mina ngidla isiqatha. Ugavini ngiyenza nje,” kusho 
uShezi. Babize-ke abafana isiqatha. Basibeke phambi kukaShezi. 

“Bafana, phela thina safunda imfundo yangempela, iRoyal. 
Kwasho futhi ukuthi ithalente lethu lithe thuthu! Thina bantu 
abamnyama, ngisho sisebenza nabo abelungu ezimbonini 
zokwakha izindlu, wawuthi uphela unyaka umuntu omnyama 
wayesuke esengumakhi woqobo, engaseyena udakabhoyi. Uma 
abantu abamnyama benza noma yini, ivele ibe yinhle kakhulu. 

“Yebo, bawukhipha umthetho ovimbela abantu abamnyama 
ukuba bangawavezi amakhono, kodwa nampa abantu abamnyama 
belokhu bezile nje nokuhlakanipha. Sebeyesaba manje abelungu. 

“Ummeli womuntu omnyama, yize babengebaningi, laba 
nje abayingcosana ababekhona, babekhombisa ukukhalipha 
okulivelakancane. Nokuqala ukukhombisa ukuthi yayingasehli kahle 
le nto eyayenziwa abelungu kubona, kwavezwa ukwazi amalungelo 
abo. Konke lokho kwakulethwa yisibindi, esasilethwa imfundo. 
AmaBhunu wona ayebabona njengabantu ababeyingozi. Abantu 
babeqhudelana nawo amaBhunu ekukhulumemi ulimi lwesiNgisi 
njengoba nawo amaBhunu ayelukhuluma ngoba elufunde esikoleni. 
Ayesedlela ogageni amaBhunu, esaba ukuthi abantu abamnyama 
sebelukhuluma kangcono ulimi lwesiNgisi kunawo. 

19 



“Babona abelungu ukuthi imfundo le iyona eyayenza izingane 
zabantu abamnyama zithuthuke ngokushesha. Nikhumbule njalo 
ukuthi kwakungeyena uhulumeni wamaNeshinali owawakha izikole 
zabantu abamnyama. Kwakungamasonto aphesheya ayebona isidingo 
sokuthi umuntu omnyana afunde, hhayi uhulumeni. Ngaphansi 
kwahulumeni we- United Party imfundo yomlungu nomuntu 
omnyama yayifana uma esesemabangeni athe thuthu, eseSecondary. 

“Ngonyaka we-1953 amaNeshinali eseqhoqhobele izintambo 
zombuso, alithola ithuba ayekade elifuna, lokuqeda imfundo 
ayeyibona iyingozi kuwona njengamaBhunu. Ashaya umthetho 
owawubizwa ngokuthi yiBantu Education Act, okwakuqondwe 
ngawo ukuthi kube khona umehluko phakathi kwemfundo 
yabamhlophe neyabantu abansundu. Imfundo yabamnyama 
yakhishwa eMnyangweni Wemfundo, yafakwa phansi 
koMnyango WamaNethivu. Kulo mthetho omusha wemfundo, 
kwakuthiwa zonke izikole eziphansi kwamasonto zizophathwa 
nguHulumeni, khona imfundo izocindezeleka kulo lonke izwe. 

“UDr Hendrik Verwoerd wayethi umuntu omnyama akufanele 
afunde okungangethuba analo empilweni. Wayethi umuntu 
omnyama kufanele kuphela afundele ukuba ngumsizi womlungu, 
hhayi okungaphezulu kwalokho. Amasonto amaningi ayelwa 
nalesi senzo, kodwa ephoqelekile ukwenza njengoba uhulumeni 
ethanda, abuyisela izikole zawo kuhulumeni. AmaRoma namanye 
ambalwa agoloza ukubuyisela izikole zawo kuhulumeni. 

20 



“Babona abafana, ngisho phela izinsizwa nezintokazi 
ezazicikeka wubandlululo, ukuthi lokhu okwasekuqala 
ukwenzeka, kwakuhloswe ngakho ukunqinda ukuthuthuka 
kwabamnyama, okwakubonakala kuza ngesivinini. Amadodana 
namadodakazi aseNingizimu Afrika aqala enza amaqhinga 
okuqalisa iziteleka, zokulwisana nalesi senzo.” Washo 
wamamatheka, kwabonakala naleli zinyo elithe chwa lodwa 
ezinsinini ezingenhla. 

21 



ISAHLUKO 6 

“I-Doctors’Pact le yawola zonke izinhlanga ezazilwa nohulumeni 
ezweni. Uchungechunge lokuqala lweziteleka lwaba seTransvaal 
nase-Orange Free State. Ezintweni ezazilwelwa, kwakuyilungelo 
lokuvota kuwo wonke umuntu. Okwesibili kwakuyinkululeko 
yawo wonke umuntu omnyama. 

“Kwaqalwa kwabhikishelwa izinto eziningi ezazenzeka, 
njengokususwa kwabantu ezindaweni zabo nokunye. Kule 
mibhikisho kwakuculwa amaculo anjengo: ‘Sophia Town 
yikhaya lami, angiyi ndawo.’UShezi ulisho nje leli culo 
uyalingisa nangezandla. Uma esenze nje bachazeka bafe abafana. 
“Kwabhikishelwa nokushintshwa kwemfundo, nokwehliswa 
kwezinga layo”. 

“Kwathi ngoMarch nango-April we-1951, amaKhaladi 
aseCape Town aqhuba umbhikisho owawulwa nomthetho 
owawuthi kufanele amelwe okhethweni. 

“IBhunu lalilokhu liqhubekile nje nokushaya imithetho 

22 



yokubandlulula. Ngonyaka we-1949 kwashaywa umthetho 
ovimbela ukuganana kwezinhlanga ezehlukene. Owalandelwa 
umthetho ‘wokuziphatha kahle’ owawuthi into emnyama 
ayingasondeli eduze komlungu ngomzimba noma ngokocansi. 

Uphiko lwentsha ye-African National Congress, yangaleso 
sikhathi yanquma ukuthi sesifikile isikhathi sokuthi abaholi be-
African National Congress baqale bephule imithetho yobandlululo 
eyayikhona, baboshwe uma kudingeka, njengoba enza uGandhi. 

“Uphiko lwentsha lwaqoka izinsizwa ezintathu, uNelson 
Mandela, uWalter Sisulu no-Oliver Tambo, ukuthi bayodayisa 
lo mbono wentsha kuMongameli waleso sikhathi, uDr Xuma. 
UDokotela Xuma wawuhlaba wawuhlikiza umbono wentsha wathi 
nje: ‘Cha, asikakafiki isikhathi bafana, sokuthi silwe ngokungekho 
emthethweni nohulumeni. Futhi mina nginguDokotela ovelele. 
Futhi niyabona ukuthi umsebenzi wami uyathuthuka. Ngakho-ke 
angizimisele ukuwushiya ngiyobhadla ejele’. 

“Noma izinsizwa lezi sezimnqumela ugwayi katiki uDokotela 
uXuma zithi, ukuze zona njengophiko lwentsha lwe-African 
National Congress, zimxhase futhi ngokhetho lukaMongameli 
jikelele olwaluzolandela, kumele naye azixhase phela embonweni 
wazo womzabalazo othe thuthu. 

“Wavele uDokotela Xuma wathi: ‘Umthetho wenu niyizingane 
eziphelelwe inhlonipho. Nikhuluma nami ngokukhulu 

23 



ukungedelela lokhu.’ “Washo evula umnyango, ebakhomba 
emnyango, ebaxosha ebusuku ngawo-11:00. Zaziphuma njalo 
izinsizwa, zaqala zidwanguza eSophia Town. Zaye zayocela 
indawo yokulala komunye umhlobo wazo owayazana noWalter 
Sisulu khona eSophia Town. 

“Manje iningi lezinsizwa ezazinqunywe imilomo yisigungu 
esikhulu se-ANC ngoba kuthiwa yizingane, zasezikhushuliwe 
ophikweni lwentsha lwe ANC, zaba sezigungwini ezinkulu. 
Zaphumelela futhi ukubeka uMongameli ozozwana nazo 
embonweni wazo womzabalazo othe thuthu, okungowezikhali. 

“Nangempela ingqungquthela yonyaka yawuphasisa umbono 
wazo. Lokhu kwakuhlanganisa ukuduba, iziteleka, ukudelela 
nokungabi nobambiswano nohulumeni. Ukhukhulelangoqo 
womhlangano owawuhlanganisa amaNdiya, iTransvaal Indians 
Congress, iTransvaal African National Congress, African People’s 
Organisation yamaKhaladi neCommunist Party wawuseMarket 

24 



Square eGoli. Isikhulumi kwaba nguDokotela Moroka ngoMarch 
ka-1950. Isinqumo esathathwa lapho kwaba yisiteleka sosuku 
olulodwa ngomhla ka-1 kuMay. Izidingo zabantu ngalesi siteleka 
kwakungukuthi kuqedwe umthetho wamapasi nayo yonke 
imithetho yobandlululo. Isiteleka sasibizwa ngeFREEDOM DAY. 
Ngelanga lesiteleka, iningi labasebenzi aliyanga emsebenzini. 
Zaphelela izinsizwa nezintokazi. Obaba nomama base-Afrika 
bathuthelana ngezinkani e-Orlando West, nakuba uhulumeni 
wayesekhiphe isexwayiso ngemashi yangalolu suku. 

“Phezu kwakho konke okwenzeka ngoMay 1, zahlangana 
izinsizwa, izintokazi, omama nobaba bama-Afrika, kuhlangana 
obani bona? Izinhlangano zamaNdiya iS.A.I.C, ezamaKhaladi 
i-O.A.P.O. ne-ANC zahlangana. uDokotela Dadoo enabanye 
wathi: “Kungaba imihlola, uma la maBhunu ecabanga ukuthi 
thina sizothuntubezwa yile nto ayenze kithina ngomhla ka-1 
kuMay. Ngabe siyizilima zafuthi uma singavumela ukungaboni 
ngaso linye kwethu kuvimbe ukulwa nohulumeni. Kulowo 
mhlangano kwanqunywa ukuthi makwenziwe-ke isiteleka 
sikazwelonke mhla ka26 June ngonyaka we-1950, kukhalwe 
ngesihluku sikahulumeni sokubulala abantu abangu-18 ngoMay 
1, nokuvalwa umlomo kweCommunist Party. 

25 



“Yayimatasatasa insizwa kaSisulu, izulazula lonke izwe 
laseNingizimu Afrika ilungiselela umhla ka-26 June ngo-1950. 
Yayihamba ikhuluma nabo bonke abaholi ezweni. Ngesikhathi 
imatasatasa yehla yenyuka, emahhovisi e-ANC kwakubambe 
ubaba uNelson Mandela njengoNobhala. 

26 



ISAHLUKO 7 

Le mithetho yayibenza bona, njengabelungu kube lula 
ukubona ezinkantolo, nasezindaweni zomthetho ukuthi 
umuntu onsundu yini lo ophambi kwakhe, noma yiNdiya 
kumbe yiKhaladi, ngokubona epasini. Befuna nokwazi ukuthi 
amaKhaladi noma amaNdiya uma ewodwa mangaki, abantu 
abansundu bona bangaki ngokwezibalo. Lo mthetho wathatha 
iNdiya walitshinga le, wathatha iKhaladi walitshinga le, wathatha 
umuntu omnyama wamtshinga le. 

“Kwaqalwa kwahlalwa ngokuhlukana manje. Zathula 
izinsizwa, zadla amathambo engqondo. Zithe zisuka lapho zathi: 
‘Nakhu sidlal’umlungu. Ucabanga ukuthi uma esihlukanisa 
nabafowethu, emzabalazweni kuzobe sekuphelile njalo ngathi. 
Uqambe eshilo. Asimbhalele incwadi sikhale nge- Suppression of 
Communist Act, iGroup Areas Act, iSeparate Representation of Voter 
Act, iBantu Authorities Act, iPass Law nokuncishiswa kwemfuyo 
kwangomhla ka -29 February ka-1952.’ “Yabe seyibhalwa njalo 
incwadi. Yasuka indaba. Kufanele le ncwadi isayinwe uMongameli 
omkhulu wenhlangano, uDokotela uMoroka. Uhlala kude yini 
pho! Le e-Orange Free State. 

“Yazijuba insizwa enguNelson Mandela ukuthi yiyona 
eyayizoyishushumbisa incwadi kuDokotela Moroka. Kwazise 
phela inkomana yayisanda kuthola izincwadi zokushayela. 
Ukushayela kwakuyigugu. Nentshisekelo yokukhululwa kwezwe 

27 



yayisemahlombe kuyena. Nebala wayishushumbisa incwadi ubaba 
uNelson Mandela, waye wafika nayo kuDokotela uMoroka, 
owafika wayisayina ngokushesha incwadi wabe esebuyela 
nayo emuva njalo umfo kaMadiba. Yahamba- ke incwadi yaya 
kuhulumeni. 

“Zabona izinsizwa ukuthi uyalwa phela uMalan uma ekhuluma 
kanje. Kwaba sengathi zithelwe ngezibonkolo. Zasuka lapho 
zanquma manje ukuwudelela umthetho ukuze babone abelungu 
ukuthi abadlali. Kwanqunywa ukungena ngodli, kuzo zonke lezo 
zindawo okuthiwa ezabamhlophe kuphela. Eziteshini zikaLoliwe 
ezazibhalwe ukuthi whites only kwangenwa shiqe phakathi. 
Phakathi ezitimeleni, ezinqoleni zabamhlophe bodwa, bagcwala 
phakathi abafana. Ezindlini zangasese zabamhlophe bodwa, 
kwagcwala ezimnyama izingane zenza konke okwenziwa khona. 
Emaposini, kule minyango ekwakulotshwe ukuthi kungena 
abelungu bodwa, kwaphambana ezimnyama izinsizwa nezintokazi. 

“Kwenziwa konke lokhu nje akuthuliwe la emlonyeni, 
kuyahlatshelelwa kushiwo nezaga oMAYIBUYE I-AFRIKA, 
I-AFRIKA-MAYIBUYE. Konke lokhu kwakwenzeka 
mhla ka-26 June ngo -1952. Abadinwanga abelungu wena 
ngiyakutshela. Bonke bagana unwabu. Abanye bebalekela ngale 
kwamakhawunta. Abanye base bezikhohliwe ukuthi abawona 
amaphoyisa. 

28 



“Afika amaphoyisa abathatha abagcwalisa ezimotweni ezinkulu. 
Zigcwale zonke izimoto kuqhamuke abanye benze yona leyo nto. 
Izinkumbula zabantu ungazithini? Becula amaculo omzabalazo, 
kuyiwe nasezinkantolo, kungenwe kuzo zonke izindawo 
ezilotshwe ukuthi ‘abamhlophe bodwa.’ Afike futhi amaphoyisa 
abavalele emalolini amakhulu avalekile. 

“Waqhubeka lo mzabalazo izinyanga eziyisihlanu. Wonke 
umuntu omnyama: oDokotela, abasebenzi, abafundi nabafundisi, 
bangena emzabalazweni wendelelo. Baboshwa, becula amaculo 
oYEYI MALAN VUL’ IMINYANGO YASEJELE, SIFUNA 
UKUNGENA. Kwakungasiniswa amahleza lapha. Zingathi 
izinsizwa akuvulwe amasango ejele, namakhanda angazalela 
ongoso. 

“Kwathi noma sekuyothethwa icala ngoSeptember, inkantolo 
yayigcwele ithe phama. Zisho phakathi zithi ‘MAYIBUYE 
I-AFRIKA,’ kudume ihholo lenkantolo. Bonke ababeboshiwe 
bagwetshwa izinyanga eziyisishiyagalolunye bedonsa kanzima 
ejele. Kodwa babuye baboshelwa ngaphandle iminyaka emibili. 

“Kwalandela uchungechunge lweziteleka. Imbokodwe 
yayingazibekile phansi. Mhla ka-9 ku-August ngo-1956 yamasha 
yalibhekisa e-Union Building, ePitoli ibhikishela amapasi. Noma 
kwafa inqwaba kodwa alugobanga uphondo, ngoba ngoMarch 
21 ngo-1960 kwaphinda sona leso eSharpeville, lapho kwafiwa 
kakhulu futhi.” 

29 



ISAHLUKO 8 


“Isimo sase simuncu impela ezweni. Ukuhlupheka kwabansundu 
kwezwela kwabanye abamhlophe. Isimo sasho ukuthi akuhlangane 
zonke izinhlangano ezingahambisani nemithetho yobandlululo. 

“NgoMarch ka-1954 zahlangana, zabuthana oTongathi 
izinhlangano zezizwe zonke ezikhona ngaphakathi eNingizimu 
Afrika. Kwakukhona iCongress of Democrats (COD) inhlangano 
yabamhlophe, iSAIC, inhlangano yamaNdiya, i-APO inhlangano 
yamaKhaladi ne-ANC. Inhloso kwakuwukuthola indlela eyodwa 
eyayizowelisa leli zwe kwintando yeningi. Lo mhlangano 
wawubizwe yi-ANC ngenhloso yokubumba iqembu elikhulu 
elididiyela zonke lezi zinhlangano ezingenhla. Leli qembu i-ANC 
yalibiza ngeCONGRESS OF THE PEOPLE (COP). 

“Kule ngqungquthela kwaphunywa nokuthi zonke lezi 
zinhlangano, kuzomele zikhiphe amalunga ayisishiyagalombili 
iqembu ngalinye azozimela kwisigungu seCOP eyayizoba 
seKliptown mhla ka-25 kuya kumhla ka-26 June ngo-1955. 

“Lafika lelo langa. Izinkumbi ngezinkumbi zabantu zatheleka 
eKliptown. Abelungu, AmaNdiya, amaKhaladi nabantu 
abaNsundu. Abanye bafika ngezimoto, abanye ngamabhayisikili, 
abanye ngamaloli kanti nababehamba ngezinyawo babekhona. 
Iziqubulo, izaga namaculo omzabalazo kuchwaza nje. Usihlalo 
waleli komidi elisha kwakunguChief Albert Luthuli. Umsebenzi 
walo kuwukudweba indlela yenkululeko yawo wonke umuntu 
wakuleli zwe kwintando yeningi, iFREEDOM CHARTER). 

“Emva kokuba i-African National Congress isikwenze konke 
eyayingakwenza, imizamo yonke yokuxoxisana nohulumeni 

30 



iphendulwa ngendluzula, abantwana babantu bebulawa, abanye 
beboshwa, abanye benziwa izinkubela, yaqalisa umzabalazo 
wezikhali. “Insizwa yakwaMadiba yazulazula i-Afrika yonke yenza 
amalungiselelo ophiko lwezempi lwe-ANC, uMkhonto Wesizwe, 
okwakuthi nakuba kwakubuye kube khona ukungaboni ngaso 
linye neqembu elisha elalisanda kubakhona iPAC, yaqhubeka 
imizamo yokubumba uMkhonto Wesizwe. Akubanga lula 
ukubumba uMkhonto Wesizwe kodwa ngokubekezela, ngesineke 
nokusizwa uMdali wabumbeka waze waba yiwo.” 

“Mhla lulunye kuMay ngo-1963 uhulumeni washaya 
umthetho owawuqondene ngqo nokuhlakaza uMkhonto 
Wesizwe, owawaziwa nge ‘General Law Amendment Act (ninety 
days detention law).’ Lo mthetho wawunikeza amaphoyisa 
amandla okubopha, avalele umuntu ngaphandle kwencwadi 
ewagunyazayo. Kwakuba lula nje isiboshwa sihlaliswe esitokisini 
noma ngabe yisikhathi esingakanani, singavunyelwa ukubona 
ummeli waso, singabekwa futhi icala. Sasingagwetshwa, 
sasitokiswa nje noma isikhathi eside kangakanani, uma nje 
amaphoyisa esathanda ukusihlukumeza. 

31 



“Mhla ka 05 August ngo-1962 wathi ubab’uMandela esethi 
uwuqedile umsebenzi eNatal, esendleleni ebheke eGoli, uma 
edlula kancane nje ePietermaritzburg, ngaseHowick, zamvimba 
ezikadalawane. Kwakungamaphoyisa aseMgungundlovu. Leli 
phoyisa elambopha, laqala ngokuzichaza ukuthi lingusayitsheni 
Voster wasemaphoyiseni aseMgungundlovu. Lase libuza elakhe 
igama. Ubab’uMandela, wathi unguDavid Motsamayi. Laqala 
labuza ukuthi uphumaphi futhi ulibangisephi. Walinika 
izimpendulo ezingujuqu. Labe selithi: ‘UnguNelson Mandela wena, 
lona ohamba naye uCecil Williams, nobabili-ke seniboshiwe.’ 
Babethathwa njalo beyiswa esitokisini esiseMgungundlovu. 
Ngakusasa waseyobonana nemantshi yakhona eMgungundlovu, 
wabe esedluliselwa eGoli. Amacala abekwa wona, ukuphumela 
ngaphandle komngcele waseNingizimu Afrika ngaphandle 
kwemvume nokuholela abantu embhikishweni ka-1961. 

Wabonana nala mabutho eDar es Salaam, ezodluliselwa 
e-Ethopia lapho ayezoqeqeshwa khona. Waboshwa kanjalo-ke 
ubab’ uMandela. 
“Kwalandela abanye abanjengoWalter Sisulu, Goven Mbeki, 
Ahmed Kathrada, Andrew Mlangeni, Raymond Mhlaba 
nabanye. Bonke laba babeboshwe mhla ka-11 July ngo-1963, 
ngaphansi komthetho, iNINETY DAYS DETENTION LAW. 
Bahlanganiswa bonke babe sebebekwa icala lokuvukela umbuso. 

32 



“Lalingena liphuma icala lokuvukela umbuso. Ladonsa 
isikhathi eside kanti laliqala icala elifuze leli nasemlandweni 
wangaphambili. Kwaze kwaba nguLwesihlanu lomhlaka-12 June 
ngo-1964, lapho laze lathethwa okokugcina leli cala. Kwathi 
lapho wonke umuntu wakuleli wayelindele isigwebo sentambo 
ngaleli cala njengoba lalithathwa njengelibi kakhulu phambi kuka 
hulumeni wobandlululo, bonke ababeboshelwe ukuvukela umbuso 
bagwetshwa udilikajele. Kwakuchwaza iNkantolo abalandeli becula 
besho izaga bethi ‘SINGAKUBAHOLI BETHU!’ 

“Kwathi phakathi kwamabili, babethathwa bonke labo 
ababoshelwe ipolitiki, beyiswa eRobben Island. Lapho-ke 
babethwele kanzima. Besebenza kanzima usuku nosuku. 

“Ngalesi sikhathi uMkhonto Wesizwe wawenza umsebenzi 
lapha ngaphandle. Umsebenzi wezintatheli nakho konke 
okokubika izindaba kwakunqindwe amandla ngaleso sikhathi. 
Bonke ababelwa nobandlululo, ababengaphandle uhulumeni 
wayebetha amaganyana ayiziswana, ababize ngamaphekulazikhuni 
nabashokobezi nokunye. 

“Babelokhu beqhubekile befika aboMkhonto Wesizwe 
eRobben Island begwetshiwe. Abanye boMkhonto babebulawa. 

33 



“Mhla ka-16 June ngo-1976 babhikisha abafundi kuzo zonke 
izikole eSoweto, belwa nomthetho owawukhishwe uhulumeni 
wamaBhunu wokuthi zonke izikole zemfundo ephakeme 
(Secondary) kufanele zifunde zonke izifundo ngolimi lwesiBhunu. 
Igazi labantwana besikole lagobhoza yonke iSoweto. Kwaze 
kwakapakela nakwezinye izifundazwe. Izikole eziningi zizabalaza, 
beboshwa abafundi abanye bedutshulwa. 

34 



ISAHLUKO 9 

“Umhlaba wonke walikhipha inyumbazane manje izwe 
laseNingizimu Afrika. Kwaphela imisebenzi, lanswinywa izwe 
kwanzima. Kwancipha u-Petrol ezweni, isimo saba muncu nje. 

“Ngo-1983 waqala uMkhonto Wesizwe wagadla ngamabhomu 
ezweni. Emabhizinisini anjengamaSupermarket namabhange, 
kwaqalwa kwasetshenzwa ngokungakhululeki. Lokhu 
kwakuyizindawo okwakutshaleka khona kalula amabhomu ngoba 
zazivulelekele umphakathi, iningi lawo owawumhlophe, ngoba 
vele kwakusezindaweni zabamhlophe. 

“Ngawo futhi u-1983 kwazalwa i-UDF, isishoshovu senhlangano 
eyayilwa nobandlululo bukhoma, lokho lezi ezinye zazivaliwe. 

“Watatazela uhulumeni, wavula umnyango wePhalamende 
ngo-1984, wathi alingene iNdiya neKhaladi. Athi amaNdiya 
namaKhaladi, ‘ngeke ukubone lokho mfana kaBotha, 
uqambe ushilo. Ngeke usehlukanise nabafowethu abaNsundu, 
esesizabalaze nabo isikhathi eside kangaka.’ 

Wabona uhulumeni ukuthi uhlulekile ukwehlukanisa abantu 
abaNsundu namaNdiya, namaKhaladi. Waqala waqhatha 
abantu, balwa bodwa, wena owabona ingqwele ezinkomeni, 

35 



uma kulusiwe ikhomba omunye wabafana abancane kunayo 
ithi: ‘ungamehlula lo?’ Isho ibheka komunye. Iphenduka ibheka 
komunye, ithi, ‘wena uyamsaba yini lo?’ 

“Lwagadla kakhulu udlame ezweni. Zafa izingane zabantu. 
Lapha nje, ngikhuluma ngezindawo ezizungeze iManzimtoti, 
koMakhutha, eZimbokodweni kuye ko-Adams, koShozi, 
Mazungu, koMgendwa, koFakazi, koNkanyisweni naphesheya 
komfula iNungwane. KwaFelekisi ilapho lwalugida khona. 

“Lufika nje udlame kwaFelekisi, uVivani Made umatasatasa 
nentuthuko. Amanzi usewafakile. Umuzi nomuzi usunompompi. 
Umfo kaMade lo ungummeli kanti futhi unkosikazi wakhe 
ubambe iqhaza elikhulu emnyangweni wezemfundo. Bobabili 
benonkosikazi wakhe bathi, ‘asiyi ndawo, sizohlala la 
eBhekulwandle, sithuthukise abantu bakithi.’ 

“UVivani wake waboshwa izikhathi eziningana ngamaphoyisa 
ezomoya, eboshelwa umzabalazo. Abuye ejele abize intsha, 
ayifundise ngamalungelo ayo. Afake nezifundo zepolitiki. Ngaleso 
sikhathi usewakhe umuzi wakubo kwaba yisimangaliso. Uyazama 
futhi ukuqhamuka namasu alula okwakha, ukuze nabanye 
abantu bakhe kangcono. Uphokophelele kanjena ukuthuthukisa 
indawo yaseBhekulwandle nje, uhamba ezinyathelweni zabazali 
bakhe, o-Emmanuel benoMaMajola. Lapho kwakhiwe khona 
umuzi wakubo uVivani, yilapho amaRoma afika akha khona 

36 



isonto, igatsha elibizwa ngeSaint Henry, okulisonto elilandela 
elaseMarian Hill ngobudala. Le ndawo yayiyintaba ephakeme, 
owawuthi uma ubheka ngasempumalanga yayo ubuke amagagasi 
olwandle. Ilapho laqhamuka khona igama lesikole esakhiwa 
ngamaRoma kule ndawo, iBhekulwandle. 

“Ngonyaka we-1932 isonto nesikole kwakhiwa ngaphesheya 
kweMbiji. Kusekhona nanamhlanje. U-Emmanuel wayimba 
intaba yathi ukwehla kunalokhu eyayiyikhona. Wabe esekhuphula 
umuzi wakhe wawakha khona lapho kukade kwakhiwe khona 
isonto nesikole. Yiwona-ke lo muzi obe usuyisithabathaba 
esakhiwe yindodana ka-Emmanuel, uVivani. Kumanje lo muzi 
sewalinyazwa udlame. Uma ngikhumbula into eyayenzeka lapha 
kwaFelekisi kufika izinyembezi. Noma ubani owayekhona ebuka, 
akawuvali umlomo. UShezi amboze ubuso ngezinhlozi. Athule 
isikhashana, qede aphefumulele phezulu. 

“Kwake kwafika ifu, kwakungathi izinkumbi. 
KwakuwuMgqibelo ngo-1989. Ngezikhathi zehora lesibili, 
seliya ngasekugamanxeni. Kwafika izinsizwa zigqoke izingubo 
zamasosha kahulumeni. Zazizine lezi zinsizwa, zigaxe izibhamu 
ezinkulu. Zifika nje lezi zinsizwa kugcwele amabutho endawo. 
Ulawondi omkhulu wendlu, ugcwele phama! Zifike lezi zinsizwa 

37 



zikhuleke nje, ngenhlonipho futhi. Kube sekuthiwa ngaphakathi 
azingene. Nangempela zingene. Zihlaliswe. Zihlale ngesizotha. 
Zibingelelwe. Zivume. Zibe sezicela induna yezinsizwa. 

Ithi le nsizwa, ‘yimina-ke uMkhize. Okubalulekile-ke ilokhu: 
Phuthumani manje nikhiphe izingane namakhosikazi ezindlini 
babaleke bayocasha. Ube usutshela izinsizwa zakho lezi zihlome 
ngayo yonke inhlobo yesikhali. Iyangena manje impi ngehora 
lesithathu. Ungasho ukuthi angikutshelanga.’ Zabe zingena 
emotweni yazo izinsizwa lezi, zihamba. 

“Nangempela kuthi kusasele imizuzu eyishumi kushaye 
ihora lesithathu, lagqunqa lamnyam’ izulu. Ngehora lesithathu 
yaqhamuka impi ngamajubane. Kuzani yona? Uma ubheka 
ngasesikoleni eBhekulwandle ngaphesheya komfula iMbiji, kuz’ 
ifu. Nanti futhi elinye liqhamuka ngaphesheya kwaManzimtoti. 
Liyagijima liqhamuka ko-Adams. Bahamba bayamemeza bathi: 
‘Uyadela wen’ osulapho.’ Abanye baqhamuka ezibukweni 
elisezansi laseManzimtoti, ngakoNgcobo. 

“Ukube lalingekho idamu, ngabe kwavalwa ngehlahla 
kwaFelekisi. Owayepheka, owayephaka ukudla nowayewasha 
washiya kanjalo, wayethatha izingane zakhe abaleke. Abaningi 
baya kocasha edamini njengoba libiyelwe nje. Abanye babalekela 
ezindaweni zabeLungu ababeseduze. 

38 



“Kwase kuphilwa impilo yokubaleka kwaFelekisi. Singasekho 
isikhathi sokupheka. Wawuthi uzenzela izinto zakho nje, uyezwa 
indweba ‘PE PE PE,’ isithi akuhlonywe isingene impi. Kwenye 
inkathi yayithi akuhlonywe kuyiwe kohlasela. 

P. Gcaba. Kwasekuyilo leli sobho elalingumbambandlala 
njengoba lalifika selilungile. Kanti sasingekho isikhathi 
sokupheka. Ngaleso sikhathi wawuthi uma ulahlwe elakini, 
wabeka unyawo lwakho kwaFelekisi, kanti uyisakhamuzi 
sangaphesheya kaMakhanya, kulesi sigceme esesibizwa 
ngokuthi yiseRashiya, wawulutheza olunenkume. 
“Uma utholakele uthwabaza kulesi siqhingi ekuthiwa 
yiseZimangweni, kanti uyaziwa ukuthi uhlala kwaFelekisi, 
wawuwukhomba umuzi onotshwala. Ngikhuluma nje 
kuganiselwene kulezi zindawo kanti futhi kunezihlobo ngapha 
nangapha kodwa kwakungasanakwa konke lokho. Naphakathi 
elokishini KwaMakhutha kwakungasanakwa ukubona iqulu 
labantu bebunganyele ndawonye kungathi kuhlinzwa inkomo. 
Lapho lihlakazeka iqulu lelo, ubone sekulele umuntu phansi 
embozwe yigazi. Usewushiya njalo omagade. Noma ngabe yisihlobo 
sakho, uzosaba nokukhala ngoba usabela impilo yakho. Uma ubuza 
ukuthi ubenzeni lo obulewe, kumane kuthiwe nje, yiNkatha, uma 
iningi laleso sigceme lingamalunga e-ANC. Nasesigcemeni se-IFP 
futhi uthole impendulo efanayo uma sekubulewe umuntu futhi 
nakhona. Kuthiwe nje umuntu ubulawelwe ukuba yilunga le- 
ANC. Noma uhlala esigcemeni se-ANC. 

39 



“Kuze kwathi ngonyaka ka1991 insizwa yakwaCele, 
uThamsanqa odume ngelika Thami Cele, waba nesibindi, wahlala 
phansi wacabanga ngakho konke lokhu okwakwenzeka endaweni. 
Wakha uhlelo lokuthelelana amanzi kuzo zonke lezi zindawo 
ezilwayo, esezibizwa ngo-alubhadwa. Wavuselela izingxoxo 
zokuthula ezaziqalwe yigatsha laseManzimtoti le-ANC negatsha 
lakwaFelekisi le-IFP, ezazibanjelwa enduneni yakwaThoyane, 
uMnu. Cornelius Mzobe. Kulezi zingxoxo i-ANC yayimelwe 
uVivani Made, Victor Hadebe noLeonard Gatile Mzobe, 
okwakungababaleki ababesuke khona kwaFelekisi, sebefuna 
ukubuyela emzini yabo. UThami wawela umfula aManzimtoti 
wavakashela abaholi be-IFP, oMnu. Obed Bhengu, iNduna 
yakwaThoyana, uMnu C. Mzobe nenduna yezinsizwa uMnu 
Jiba Maphumulo, eyobadayisela umbono wokuthelelana amanzi 
phakathi kwezinhlangano zombili. Bonke laba baholi basukuma 
sebevumelene ngelokuthelelana amanzi. Wathi esuka lapho waya 
kuMnu. Bangizwe Wilfred Majozi, naye futhi onguMholi we-IFP. 
Bavumelana futhi naye ngalowo mqondo. Uthe esuka lapho wase 
ewela iMbiji, wayobonana noMnu. Msawenkosi Nzama, uMfu. 
Hlophe noMnu Mntufa Mzulwini. Nalaba baholi futhi baweseka 
lo mbono. Wabuya waya kuBonginkosi Mbeko noMfu Mthombo 
Sithole, nabo futhi bawuthakasela. Ngasohlangothini lwe-ANC 
yena uqobo uThami Cele njengomholi okhaliphe kakhulu 
nowayenogazi ezindaweni eziningi ze-ANC, wabadayisela kalula 
umbono wokuxolelana endaweni, abalandeli be-ANC, besizana 
nenduna yaseNqutshini kwaMakhanya, uMnu. Buso Ngcobo, 
owayaziwa ngelikaBhudleni. 

Saqhubeka-ke lesi sigungu nomsebenzi waso omuhle 

40 



wokwakha ukuthula endaweni iminyaka yaze yaba mibili. 
Umhlangano omkhulu, owawuhlanganisa bonke abaholi 
nabalandeli be-IFP nabo bonke abaholi nabalandeli be-ANC, 
bakulezi zindawo ezizungeze iManzimtoti wawenziwe ngo1993 
enkundleni yebhola eBhekulwandle. Kusukela ngalelo 
langa akubuyanga kwaba khona ukujahana kulezi zindawo. 
Akubuyanga futhi kwafa muntu. Kuze kube yinamhlanje. Sibonga 
umfo kaCele nakubo bonke ayebambisene nabo ekuletheni 
ukuthula.” 

41 



ISAHLUKO 10 

“Ngezikhathi eziphambili izinsizwa zazizwana amandla 
ngaphandle kwezikhali eziyingozi. Kumbe-ke nje kucelwane 
udede. Uma kukhona izikhali okuliwa ngazo zibe macala 
womabili. Angiqonde kugqugquzela lokhu kungcweka 
ngezikhali. Namuhla sekungenkulu ingozi. Phela izinsizwa zisuke 
zingaqhuthani amazeze, zigqemane nengeqiwa ntwala. Niyazi-ke 
nani ukuthi liyingozi kangakanani igazi kulezi zinsuku uma wenza 
izinto budedengu. Ngithokoza kakhulu uma nginixoxela ngesimo 
sezepolitiki kazwelonke. Ngiyisakhamuzi kule ndawo, ukugxila 
kuyo kungangibangela amazinyo abushelelezi, kubhibhe ozozo, 
kuqhubuke nomunyu kwababekhona kwenzeka konke lokhu. 

Kodwa ngoba ngifuna nazi ukuthi uhulumeni wamaBhunu 
wayengazikhathalele kangakanani izimpilo zabantu abamnyama, 
ngizonivezela nje. 

Kwake kwathi ngelinye ilanga kunguMgqibelo, laphuma 
ilanga lalihle njengokwejwayelekile. Bonke abantu bakuBaphehli 
abasebenza kude babuyile emsebenzini, basemakhaya 
nanamhlanje. Abanye-ke vele basebenza balale emakhaya. 
Izimemo ziphume ngezinkani. Ungafunga uthi kushada indodana 
noma indodakazi yeNkosi. Izimemezelo bezibhalwe kovulande 

42 



ezitolo. Esitolo kwaBhekulwandle kuvulande sifakiwe. Ethilomu 
kwaMzobe kuvulande sifakiwe. KwaSitshuwede ezansi le esitolo 
somlungu, uma uqala ukungena ezindaweni zabantu usuka 
eManzimtoti eDolobheni, nakhona futhi sifakiwe. 

Wonke umuntu endaweni wayezimisele ngabomvu ukubuka 
le mpi. Ngisho namakhehla akhona imbala. Wawuhlangana 
nawo endleleni ekhuluma wodwa ethi kade ayezibona izimpi. 
Ngisho nasemaceceni nakuyo yonke imigido yesintu eyayenziwa, 
izinsizwa zazivuthulana ngesiqwayi, okukabhushu babezokuqala 
ngqa ukukubona. Wawuzizwa izalukazi zikhala mi izinyembezi. 
Zisho nokusho ukuthi phela zona zinezinseka, azikwazi ukubona 
izingane zibhushana bukhoma nje ngobhushu. 

Hhayi-ke laphakama ilanga. Le ndawo okwakuzolwelwa 
kuyona yayibizwa ngokuthi yiseThafeni. Isempumalanga yedamu 
elikhulukazi elakhiwe khona kuBaphehli. Leli damu londla zonke 
izindawo ezisemadolobheni ngamanzi, kusukela koWinkle Spruit, 
kwehle kuyofika koSiphingo nakoMakhutha elokishini. Idamu 
nale ndawo kuhlukaniswe uthango locingo. Kwakuyindawo 
izakhamizi zakuBaphehli ezazivumelene ukuthi ngeke kwakhiwe 

43 



kuyona, ngoba abaphathi bedamu babekhiphele khona ipayipi 
lamanzi ayekhiwa yiwo wonke umuntu owakhele le ndawo. 
Ngakho kwakungafanele kube yindawo yomuntu oyedwa. 
Nezinkomo zaziphuza khona. Zibe seziphumula khona emva 
kokuphuza amanzi. Nabafana abelusayo babeziqhathela khona 
izinkunzi. 

Yinye insizwa eyake yayisikaza le ndawo. Le nsizwa 
kwakunguZwelinjani Johannes Majozi. UZwelinjani lo wayefuna 
ukwenza ibhusha kule ndawo. Wazama ngayo yonke indlela 
ukuyikhonzela enkosini uPhikaziwe Maphumulo le ndawo. 
Kwacaca ukuthi ayiphumeleli le nsizwa, njengoba le ndawo 
kwakumisiwe ukuthi akufuneki isetshenziswe. Kwathi ngokubona 
ukuthi udaba lwayo aluphumeleli, yaphikelela yayakha ubusuku 
bonke indlu yayo yebhusha kule ndawo, isebenzisa wonke 
amalungu omndeni wayo. Kwasa ekuseni indlu isimile. Ahlangana 
wonke amadoda endawo ayoyidiliza. Kwaphela kanjalo. 
Njengamanje, sekwaba khona isonto, iNazarene, kule ndawo. 

Kwezwakala ngomngcwengo uqhamuka le koGudukazi. 
Amadodakazi, izingane, omama namadoda endawo kuthwelwe 
wena tshwala, mahewu nezithelo ezinjengamawolintshi. 
Kuziwa lapha eThafeni. Wawungathi kuyiwa embondweni 
uma uhlangana nabantu ezindleleni. Abanye babambisene 
amabhentshi okuzohlalwa kuwo. 

44 



Elinye ihele laliqhamuka ezansi ediphini. Abanye baqhamuka 
ngakoNzama ngaphesheya komfula iMbiji. Abanye baqhamuka 
koMakhanya, ngaphesheya komfula iManzimtoti. 

Lapha eThafeni amaqulu ngamaqulu abantu, abanye bahlezi 
phansi emabhentshini, abanye bamile. Inkundla okuzolwelwa 
kuyona ayiphazanyiswa muntu. Ubani owayengaya kophazamisa 
abantu begencana ngobhushu? 

Iqhamuke insizwa yakwaNdlovu. Ibingelele umphakathi. 
Ibisiyabuza emphakathini: “Niyamazi uMfanutheni, noma 
nimuzwa ngendaba? Uma ningamazi nizomazi-ke kusukela 
namhlanje,” ibe seyiyaphuma esigcawini. 

Kube sekuqhamuka eyakwaMaphumulo. Nayo futhi 
ibingelele umphakathi. Izibongele, ngokuzisho zonke izibongo 
zayo. Ibisithi: “NginguFano mina, umshayi kabhushu. Umuntu 
uma efuna intamo yakhe ihlale phansi, uza kimina angicele 
inselele. Ngiyadabuka nje ngale ngane ka-anti uMaGcaba.” 
Asho aphume. 

Kwathi lapha izinti zewashi zifakaza ukuthi selihlangene 
elesibili ihora, zaqhamuka zombili manje izinsizwa. 
Sezishintshile zombili. Zifake izikhindi. Azifake lutho ngenhla. 

45 



Ezingalweni zazo zasezandleni zesinxele, zizongolozele amajezi. 
Zasondelana kancane, zaze zafika ebangeni elingangemitha, 
zafika zaxhawulana. Zaphakamisa obhushu bazo bobabili. 
Zangakhuluma lutho. 

Wayiphinda eduze uMfanutheni inkemba. Yahlala lapha 
esinqeni kuFano. Ngalesi sikhathi abasakhali omame, bathi 
amadoda endawo akuyizinto zalutho, izingane zingaze zinqumane 
ziqedane nya, ngobhushu impela nje ekhona engalamuli. 

Ngesikhathi ihlala esinqeni inkemba kuFano, athi ukudiyazela 
aze akhubeke awe phansi uFano. Athi uMfanutheni, “cha vuka, 
mfana ngeke ngikwenze lutho usalele phansi. Ngizokulinda nje 
uze uvuke.” 

Bamemeze manje omama: “Yekani manje bafana. Kanti nifuna 
ukusibonisa amanyala ngempela yini?” Avuke uFano. Kanti Fano 
ndini usulibone kahle inxeba lokuqeda lempi ngenkathi ulele 
phansi. Kube ukuvuka nje kuFano engakami nakahle. Awufake 
ubhushu esithweni lapho kuMfanutheni esalindele ukuthi 
usazoma kahle. Yabe igingqika phansi njalo insizwa yakwaNdlovu. 
Kwangabe kusavukeka. Wayethathwa njalo ephuthunyiswa 
esibhedlela. 

46 



Wayememeza khona emotweni emyisa esibhedlela ethi: 
“Angikasho njalo ukuthi maluju mfo kaMaphumulo, ungesabi 
futhi ngeke ngikubophe. Siyobuye siwutshele umphakathi ukuthi 
siyobuye siqhubeke nini futhi nempi yethu.” 

Ukuze ubone ukuthi uhulumeni wamaBhunu wayekujabulela 
kangakanani ukulimazana kwabantu abamnyama kwakwenzeka 
konke lokhu ekhona njalo amaphoyisa kahulumeni omdala 
wamaBhunu. Efake ngisho nemifaniswano yawo yomsebenzi. 
Babekhala omama baze bazoguqa phambi kwawo becela ukuthi 
alamule izingane zingaze zilimazane ngobhushu. Amaphoyisa 
azithulela nje angalamula. Babona omama laba ukuthi 
ayingangabo. Hleze onkabi laba bamaphoyisa bajikele bona 
bababophe, bathi bokhuluma phambili. Kadeni vele amaphoyisa 
ayevele athi: “Uyokhuluma phambili,” uma ehluleka ukuchaza 
ukuthi akubophelani. 

47 



ISAHLUKO 11 
mpikiswano 
ePhalamende, yokuthi kudedelwe uMnu. Nelson 
Mandela, nabo bonke ababeboshelwe ezombusazwe. Umbuzo 
uthi: Kwasekwenzenjani manje? Wayesencinzwa yini uhulumeni? 
Yayishisa insimbi eNingizimu Afrika. Kungekho ukukhululeka 
kuhulumeni. Izwe lingasabuseki. Okwakuxakile ukuthi lokhu 
kukhululwa kwakuhambisana nezibopho ezithile. Kwakufanele 
uMnu. Mandela nozakwabo bavume ukuthi bazowushiya phansi 
umzabalazo wezikhali. 

“Kwase kungokwesithupha uhulumeni emnxenxa uMnu. 
Nelson Mandela ngokumkhulula ejele. UMnu. Mandela 
walisebenzisa leli thuba ngokufuna ukuthi kuxoxiswane. 
Wabhalela uNgqongqoshe Wezangaphandle uPik Botha emazisa 
ukuthi akavumelani nezibopho ezazibekiwe zokukhululeka 
kwabo. Waphakamisa isidingo sokuxoxisana. Watshela umphathi 
wejele ukuthi ucela ngokushesha ukuvakashelwa umkakhe 
uWinnie nommeli wakhe uIsmail Ayob. Ngalokhu wayefuna 
ukudlulisa umlayezo kuOliver Tambo ne-ANC yonkana 
ngoshintsho olwaluza nohulumeni muva nje. 

“UNkk Winnie no-Ismail bahlangana naye ubaba 
uNelson kungoLwesihlanu kanti ngesonto kwakuzoba khona 
ingqungquthela enkulu ye-UDF eJabulani Stadium eSoweto. 
Ubaba uNelson wayesebhale phansi konke ayefuna ukukudlulisela 
kubalandeli be-ANC nabo bonke abakhathazekile ngenkululeko 
yezwe. 

“Umhlangano wawungoFebruary ka-1985. Inkulumo kaMnu. 
Mandela yafundwa yindodakazi yakhe, uZindzi. Kafushane nje 
uMnu. Mandela wayetshela abalandeli be-ANC ukuthi ngeke 

48 



ajika ekubeni yilunga le-ANC uyoze afe. Ebatshela ukuthi yena 
njengoMnu. Mandela akasiye neze umuntu wodlame. Kodwa 
emva kokuthi sebekwenze konke okwakusemandleni ukulwa 
nobandlululo ngokusemthethweni, uhulumeni uphendule 
ngodlame olwesabekayo. Yileso sizathu kuphela esenze bajikele 
emzabalazweni wezikhali. Wathi: ‘Ake sibone ukuthi uBotha 
uhluke ngani yena koMalani, Strydom noVerwoerd. Asimnike 
ithuba ake aqede lolu dlame. Ake aqede lolu bandlululo. Akhulule 
bonke abasekudingisweni nabasemajele, beboshelwe ukulwa 
nobandlululo. Ake anikeze abantu bonke baseNingizimu Afrika 
ilungelo lokusho ngokusuka emizweni yabo ukuthi ubani abafuna 
abaphathe.’ 

Wathi abamfundise naye ngoba ufuna ukuba yingxenye 
yabantu abacula le ngoma. Lapho wayezwakala esho naye 
ngelakhe iphimbo ethi ‘Shilungishele ingane djethu ikushasha 
eliqhaqhadjile,’ ethi uzama ukuthi ‘silungisele izingane zethu 
ikusasa eliqhakazile.’ 

We Mlungu! Yini le eseyikushisa kangaka? Uqale nini manje 
ukubona ukuthi ulimi lwesiZulu lubalulekile? 

49 



ISAHLUKO 12 

“Wathi uvusa umthetho ‘iState of Emergency’ ngo-1987 
nango-1988, amazwe omhlaba amcindezela kakhulu kunakuqala. 
Izimboni eziningi zashiya ezweni, iMelika yanswinya. Wezwa 
uhulumeni ukuthi ayingangaye. 

“UMongameli, uBotha wathumela umyalezo wokuthi ufuna 
ukubona uMandela engakapheli u-August 1988. Ngebhadi 
uMandela wadutshulwa umkhuhlane owamhlalisa esibhedlela 
saseTygerberg, esisegumbini eliseStellenbonch, eNyuvesi.

 “Ngomhla ka-9 December 1988 ntambama kwafika 
uMajor Marais egumbini lakhe esibhedlela, wathi akaqoqe 
zonke izimpahla zakhe. Wabe emthatha njalo emyisa 
endaweni entsha ayeselungiselwe yona uhulumeni. Lo muzi 
wawuwubucwebecwebe. Unesiziba sokubhukuda. Ngaphakathi 
yikhishi elikhulu, igumbi lokuphumula namakamelo okulala 
amathathu. 

“Waqashelwa isisebenzi esizomhlanzela le ndlu. Simphekele 
ukudla, simhlanzele nezintsha. Impilo yasejele kwaba yima 

50 



iqala ukuba ngcono emva kwesikhathi eside aboshwa. Waqalake 
manje ukuvunyelwa ukuvakashelwa ngokungenamngcele 
ubaba uMandela. Umbuzo ulokhu ukhona othi: “Yini manje, 
sekwenzenjani eBhunwini? 

“Ngaleso sikhathi izwe liyadunguzela ngaphandle 
nangaphakathi kweNingizimu Afrika. UMnu Oliver Tambo 
uyaxoxisana noHulumeni bamazwe angaphandle, ngesimo 
saseNingizimu Afrika. Amalunga e-ANC, UDF neMDM 
ayevakasha ededelana emzini omusha kaBaba UMandela. 
Wajabula uhulumeni. Isikhathi side kangakanani elivalile 
ithuba lokuthi abonwe uMnu. Mandela? Okukhulu kunakho 
konke lokhu ukuthi usegawule zephuka manje uhulumeni. 
Ithemba linye manje lokwelapha izwe elaseligula, ukubuyisela 
isimo kwesejwayelekile eNingizimu Afrika. “Ithemba lakhe 
laselikuMnu. Nelson Mandela kuphela manje. Yingakho nje 
wayesefuna ukuthi avakashelwe yikhona ezofafaza izwi lokuthula 
eNingizimu Afrika. 

“Mhla ka-4 July 1989 kwavakasha uGeneral Willemse 
ezomtshela ukuthi uzoya kobonana noMongameli uBotha 
ngakusasa. Nebala bahlangana oMnu. Mandela noMnu. Botha. 
Kulo mhlangano kwabakhona uJenene Willemse, Kobie Coetse 
noDokotela uBarnard. Lo mhlangano awuzange ujule kakhulu, 
kwakuzincokolelwa nje. Nokho uMandela waphakamisa ukuthi 
ukukhululwa kwakhe, ucela ukuthi makungabi nambandela. 
UBotha wathi uyadabuka ukuthi akakwazi ukukwenza lokho. 

“Kwathi kungakapholi maseko nje, ngo-August 1989 uP.W. 
Botha waya komemezela kumabonwakude ukuthi usezibeka 
phansi izintambo ekubeni uMongameli. Kwabuye kwezwakala 
ukuthi indoda yayikhononda ngokuthi amalunga athile 

51 



asePhalamende amshiya ngaphandle adlalele ezandleni ze-ANC. 
Yayithi phela insizwa endala le: ‘Ha! Ningadlaleli ezandleni ze- 
ANC.’ 

52 



ISAHLUKO 13 

“Waqhubeka uMnu. Mandela nezingxoxo ayeseziqalile. Mhla 
ka-13 December 1989 waba nomhlangano noDe Klerk eTuynhuys 
lapho wake wahlangana khona noBotha. Ezweni lonke, amaBhunu 
ayethuke, ekhiphe amehlo njengezimbuzi ezisanda kunqunywa. 
Enza konke ayengakwenza ngoba ecabanga ukuthi awaphephile 
esandleni somuntu oNsundu, uma esephethe izwe. 

“Waqhamuka nohlelo lweminyaka emihlanu ayelubiza 
ngokuthi, ‘Amalungelo abantu nabantu’ (Group Rights) uDe 
Klerk. Kulo mhlangano wathi uMandela ake ayichaze kahle le 
nto uDe Klerk. Uma eyichaza, wathi ngalokhu kwakuqondwe 
ukuvikela isithunzi somlungu. 

“Wathi uMandela i-ANC ngeke iyivumele into enjengaleyo. 
Washo wangananaza uDe Klerk wathi: ‘Mnuzane Mandela, 
abelungu bayasaba manje ukubuswa ngumuntu oNsundu. 
Abathembi lutho, yingakho bezama ukuzivikela ngale Group 
Rights. Ngiyathembisa ngizokwenza yonke into oyifunayo. 
Singashintsha noma yini ebhalwe kule Group Rights.’ 

“Wathi uMandela, akukhululwe zonke iziboshwa zepolitiki, 
bonke abasekudingisweni babuyiswe, zonke izinhlangano 
zepolitiki zivunyelwe ezweni. 

53 



“Isimo emaBhunwini sabamuncu kakhulu. Amanye 
ayecabanga ukuthi uDe Klerk uyawadayisa. Kwakulukhuni 
ukuhlukana nombele awuncela konina nakokhulu bawo, 
othi umthetho wabo badalelwa ukuba ngobasi kusukela 
ekuzalweni kwabo baze bayofa. Kwaba lukhuni impela 
kuDe Klerk. AmaBhunu ayemnwephula ngapha, nathi ngala, 
sifuna akhiphe izikhonkwane zobandlululo. Nangempela 
uNkulunkulu ethembekile, wamhola uDe Klerk, wamqinisa idolo 
ezithembisweni zakhe ne-ANC. 

54 



ISAHLUKO 14 

‘Izingxoxo zaqhubeka ngokukhulu ukubambisana phakathi 
kwamaqembu ayekade ezithatha njengezitha isikhathi eside. 
Lokhu uThabo Mbeki akuchaza emaphephandabeni ngokuthi 
womabili amaqembu akubonile ekugcineni ukuthi alikho kuwona 
elinezimpondo. 

“Lezi zingxoxo zathatha izinsuku ezintathu. Iphuzu lokuqala 
eladingidwa, kwaba yincazelo kashwele. Encazelweni kashwele 
uhulumeni wayekhiphela ngaphandle zonke iziboshwa zepolitiki 
ezike zasebenzisa indluzula, ubushokobezi nazo zonke izinto 
ezifana nalezo. I-ANC yayifuna ukuthi incazelo kashwele ifake 
wonke umuntu oboshelwe ukulwa nobandlululo noma ngabe 
ulwe kanjani. Iphuzu lesibili eladingidwa kwaba ukudweba 
umthethosisekelo omusha. Uma kuzodwetshwa umthetho 
sisekelo omusha wezwe, kwakudingeka ukuthi kukhethwe uhlaka 
oluzomela wonke umuntu. Ngaphambi kokukhethwa kwalolu 
hlaka kwadingeka ukuthi kube khona uhulumeni wesikhashana. 
Lo hulumeni wawuzolihlenga izwe lize lingene kuhulumeni 
wentando yeningi. 

“Mhla ka-6 August uhulumeni ne-ANC wenza isivumelwano 
esabizwa nge ‘PRETORIA MINUTE’ lapho uJacob Zuma 
adlala khona indima enkulu nalapho i-ANC yayivuma ukumisa 
okwesikhashana umzabalazo wezikhali. Uhulumeni wazibophezela 

55 



ekukhululeni zonke iziboshwa ezazilwela ubandlululo. Konke 
lokhu kwakuzokwenzeka ngendlela yokuthi, kuthi kushaya uMeyi 
ka-1991 kube sekuphelile konke. 

“AmaNeshinali enza inhlolovo ePotshefstroom lapho iningi 
lamaBhunu kwakungamalunga eConservative Party. Kule 
nhlolovo uDe Klerk wayefuna ukubona ukuthi amaBhunu akubo 
asahambisana yini naye ngokuvuma ukungena ezingxoxweni ne-
ANC nabo bonke ababelwela inkululeko. 

“UDe Klerk namaNeshinali, bahlulwa okhethweni lwenhlolovo. 
AmaBhunu eConservative Party awotha ubomvu, ethi ngeke wona 
ahlala nabantu abamnyama etafuleni lezingxoxo. Yilapho uMnu De 
Klerk abona khona ukuthi akahlanganise abelungu ezweni lonke 
ahlole uvo lwabo. Lokho kwamqinisa idolo umfo kaDe Klerk, uma 
ethola ukuthi izwe lonke labelungu liyahambisana naye ekungeneni 
ezingxoxweni nabantu abamnyama. 

“UJoe Slovo, okunguyena futhi owayevele nombono wokuthi 
akumiwe okwesikhashana emzabalazweni wezikhali ngesikhathi 
sezingxoxo, wabuye wavela nombono wokuthi awangakhishwa 
wonke amaBhunu akade ekuHulumeni uma sekuphethe i-ANC, 
njengoba isipiliyoni sawo sasingasetshenziswa eminyakeni 
yokuqala eyisihlanu. Lo mbono waqala ngokuwubeka kuNelson 
Mandela. Wabe usudluliselwa esigungwini esikhulu se-ANC mhla 
ka-18 November ngo-1992. 

56 



“Njengoba kwavela kwinhlolovo ukuthi iningi lamaBhunu 
ayezithokozela izingxoxo, noma kungewona wonke, amanye 
ayesaqhubeka nokugovuza inhlese yengxabano phakathi 
kwabelungu nabantu abamnyama, ukuze izingxoxo zingaqhubeki. 
Amanye ayesho nokusho ukuthi imikhumbi iwalindile olwandle, 
uma kusuka impi phakathi kwabelungu nabantu. 

“Kwadingeka ukuthi uNelson Mandela ayokhuluma nesizwe 
sonke emsakazweni nakomabonwakude, acele ukuthi abantu 
abehlise imimoya. 

Kwaba wukusebenza kukaNkulunkulu emfihlakalweni ukuthi 
kube wunkosikazi weBhunu, onikeza usizo emaphoyiseni, ukuthi 
kubanjwe umbulali kaChris Hani, uClive Derby Lewis, ilunga 
leConservative Party. 

‘Emva kwamasonto amabili enye futhi ingqalabutho 
emzabalazweni-uOliver Tambo yadlula emhlabeni, ngokugula. 

“Umhla ka-3 kaJune 1993 kwaba usuku olwaba yintokozo 
kuwo wonke umuntu eNingizimu Afrika. Lapho kwaphuma 
khona usuku lokuvota kwawo wonke umuntu okokuqala ngqa, 
okwaba ngumhla ka-27 April 1994, noseluthathwa njengosuku 
lwenkululeko namhlanje. Kwamiswa ukuthi umhla ka-12 
February 1994 usuku lokugcina ukuthi kubhaliselwe ukhetho. 

57 



“Kukhona isisho esithi: ‘Uma sekuzokusa kuba mnyama 
kakhulu’. Ngakho kwakungelula neze ukuyihamba le ndlela. 
Kwakubuye kube khona ukuduba, nokungaboni ngaso linye 
ezinhlanganweni ezimnyama zizodwa, zikulona itafula lezingxoxo. 

“Umuntu omnyama? Abenezwi, eNingizimu Afrika eyayinje? 
Uma ubheka indlela abantu nabelungu abahlalisene kahle ngayo 
eNingizimu Afrika namhlanje, uye ubone ukuthi umuntu 
omnyama waseNingizimu Afrika uma ethandaza umthandazo 
omkhulu othi: ‘USITHETHELELE AMACALA ETHU, 
NJENGOBA NATHI SIBATHETHELA ABANAMACALA 
KITHI’, usuke esho iqiniso elibhalwe nasezulwini. Ungaboni nje 
sekunje sisuka kude. 

“Siyabonga baba uShezi. Sonke lesi sikhathi besicabanga 
ukuthi siyazi kanti besingazi lutho,” kusho intsha yakwaFelekisi 
eyaqala iyidlanzana nje labafana, manje eseyiphenduke abafundi 
bakaShezi. 

58 



