Hlwanyela Uyovuna 
 
B. Magwaza 

 


(Sow and you shall reap) 

IsiZulu Novel 

Cover Artwork: L. Richards 
Cover Design: S. Ellis 
Page Design: L. Richards 

Kuyicala ukufothokhopha noma yiliphi ikhasi kule 
ncwadi ngaphandle kwemvume ebhalwe phansi 
evela kubashicileli 
Shuter & Shooter Publishers (Pty) Ltd 
21C Cascades Crescent, Pietermaritzburg 3201 
P O Box 13016, Cascades 3202 
http://www.shuters.com 

Copyright © Shuter & Shooter Publishers (Pty) Ltd 2007 

First edition 2007 

ISBN 978-07960-2884-6 

This is an IsiZulu Novel 

All rights reserved. 
No part of this publication may be reproduced, stored in or introduced into a retrieval system, 
or transmitted, in any form or by any means, electronic, mechanical, photocopying, recording 
or otherwise, without prior written permission from the publisher. Any person who commits any 
unauthorized act in relation to this publication may be liable to criminal prosecution and civil claims 
for damages. 


Onke amalungelo agodliwe. 
Akukho ngxenye yaleli bhuku engashicilelwa kabusha, igcinwe noma yenziwe esinye isimo, 
kungaba ngokufothokhopha, ukuqopha noma ngayiphi enye indlela ngaphandle kwemvume 
ebhalwe phansi yabashicileli. Lowo oyokwenza noma yini engagunyaziwe mayelana naleli bhuku 
uyobekwa icala noma ahlawuliswe kanzima. 


Printed by Intrepid Printers (Pty) Ltd, Pietermaritzburg, KwaZulu-Natal 
xxxx 




ISETHULO 


Lo msebenzi ngiwethula ngentobeko kumama wami 
osewadlula emhlabeni, uRita Thandekile (MaCele) Magwaza, 
nokunguyena owangifaka ugqozi lokubhala le ncwadi ethi 
‘Hlwanyela Uyovuna.’ Ngithi ulale ngoxolo Ndosi! 

N.B. Magwaza 
iii 



1.

Lokhu kwamphazamisa kakhulu uMbhele engqondweni 
kangangoba noma yini eyayenzeka wayeseyithatha ngomqondo 
wokuhlukumezeka. UMbhele wakhula kanzima ngoba ngisho 
ukuqeda kwakhe umatikuletsheni wayeseziqhuba yena ngemali 
yamatoho ayeyithola ngokusebenza emajalidini. Impilo yakhe 
yashintsha kakhulu ngokuzalwa kukaNtombi wamthanda 
kakhulu kangangoba uthando aba nalo ngoNtombi lwalubonwa 
ngisho nayingane encane. 

Namuhla uMbhele noMaNgcobo sibathola beziphumulele 
egunjini lokuphumula. Baxoxa ngomehluko obonakala 
ezinganeni zabo. 

“Baba, uyambona kodwa uNtombi ukuthi usekhulile manje?” 

1 



“Akusho lutho lokho, lapha emzini wami uyohlale eyingane 
njalo.” Athule bese ethi, “Ungalinge uyikhombise ingane 
ukuthi isikhulile ngoba uma wenza njalo iyokuphoxa, yingakho 
nje kubalulekile ukuthi uyikhulise ngobuqotho, uyiqondise 
amagwegwe uma kufanele.” 

“Kukhona ebengicela ukukukhuluma nobaba…” 

“Baba, uNtombi uyasihlupha, ngaso sonke isikhathi ufuna 
ukuba sibone ukuthi uyena omdala.” 

UMbhele abuke uMaNgcobo ngamehlo okusengathi athi 

Uyangizwisa nje le nto ekhulunywa ile ngane? 

“Uthi wenzani?” UMbhele ebhekise kuVusi engayizwa kahle 
lento ayishoyo. 

“Uyalwa nathi uma sizidlalela ajike athi akanandaba yena 
ngisho singamceba.” 

Ngenkathi uVusi ekhuluma nobaba wakhe laba abanye bede 
belunguza kancane ngembobo yesicabha. Kuthi makhathaleni 
kuqhamuke uNtombi abasuse abafowabo efuna ukungena 
ngenkani. 

“Anisukeni lapha nina ngifuna ukudlula, okokuqala 
ngithunyiwe.” 

Nempela usho nje uthunyiwe ngumama wakhe ukuba 
ayomthathela izibuko kukhona afuna ukukuhlola mayelana 
nezincwadi zezingane zesikole njengoba efundisa nje. Kanti 
bekusanda kuphela izindaba kumabonakude ngesikhathi 
kufika uVusi ezobika ukungagculiseki kwakhe ngokuziphatha 

2 



kukaNtombi. Futhi empeleni uMaNgcobo akazi lutho 
ngalokhu njengoba ebhekene nezincwadi kwelinye ikamelo. 
Ngokomsebenzi uMbhele unguthisha nhloko kwesinye sezikole 
eDlangezwa esivelele kakhulu. 

“Yini le engiyizwayo ukuthi uhlupha ezinye izingane?” 

Aqale abuke uNtombi uVusi sengathi amehlo akhe abuza 
ukuthi ngilikhiphe yini iqiniso. 

“Ibona abangihluphayo baba. Bahlale bengibuza ukuthi yini 
mina ngithande ukuzenza ngcono ngabo lapha ekhaya.” 

“Uyabona-ke,” sekuthathisa uMbhele, “le nto yenu nina Vusi 
yokuthi kukhona ingane engcono lapha ekhaya nikuthathaphi 
lokho?” Kuthi swayi uma uMbhele esebuza ngesankahlu kanjalo. 
“Ngithi akuphele-ke lokho,” esho ngezwi elinesisindo ebe eshaya 
isandla ngomunwe wesinye, “ngingaphinde nje ngikuzwe lokho! 
Sekuyinina manje niyizingane esenikwazi ukubona ukuthi ubani 
uphathwa kanjani? Nazini nje niyizingane? Hambani lapha 
umsindo wenu lowo niwubange le kude.” 

Nangempela baphume benyobozela bobabili uVusi noNtombi 
ngemva kokujikelwa kanzima ngubaba wabo. Ukuthetha 
kukaMbhele kuthi ukubathusa kancane babe nokumesaba, ithi 
ukuphela kancane imicabango yokumngena noma ikanjani ubaba 
wabo. UZinhle athi angababona bephuma bethukile abuze uVusi 
ngokusale kwenzeka ngaphakathi. 

“…Yilokhu okunguNtombi kuqamba amanga kubaba kuthi 
sihlale sikuhlupha ngokuthi kungani kuzenza ngcono kunathi.” 

Ephendula ngokunengeka uVusi, athi, “Uyazi, ave enamanga 
uNtombi ungafunga ukuthi kukhona akutholayo ngalokho.” 
“Umthetho wakhe unjalo; ukhohliswa ukuthi nguyena 
wokuqala manje ufuna ukuba isethenjwa ngathi,” kuphawula 
uZinhle. Kuthi kusenjalo kudlule uMaNgcobo eya kongena 

3 



ekamelweni labo noMbhele. “Umama ngimgcine engale 
ekamelweni elincane ebhala, pho uyokwenzani laphaya 
ekamelweni labo nobaba?” 

“Kusobala le ndaba kaNtombi iyinkinga.” Kuphawula 
uZinhle. 

“Akubuzwa phela lokho – iyinkinga ngempela. Uyazi ngizwe 
nangomngani wami esikoleni ukuthi ngisho abangani bakhe 
uNtombi uxabana nabo?” 

“Hawu, uyazi wangikhumbuza enye into njalo weVusi: 
awukahle, wahuzulwa yini lapha esihlathini sangakwesokudla 
uNtombi?” 

Imhlekise uVusi le nto ebuzwa uNtombi. 

“He-he-he! Angazi nami, kodwa ngicabanga ukuthi 
mhlawumbe kukhona ayexabane naye, base bemshaya-ke.” 
Bazixoxa nje uZinhle uselungisela ukuphaka ukudla 

kwasebusuku. Basekhishini lapho bekhona, bese kuqhamuka 
uMaNgcobo esezobheka ukuthi kuyaphakwa yini; nangempela 
athole ukuthi uZinhle uyaphaka. 

“Umama ubecabanga ukuthi akwenziwa lutho?” Kubuza 
uZinhle sakuncokola. 

“Bengithi nilibele ukukhininda izindaba. Kuhle-ke uma 
kukhona enikwenzayo.” Kubeka uMaNgcobo athi usayoqedela 
umsebenzi wesikole. Ahambe. 

Ngaleya ekamelweni labafana, uSiphiwe usembhedeni wakhe 
uyadweba kanti uVusi noNkosi bayazixoxela. 

4 



“…Awubheke nje sekuze kwaphela inyanga yesine ubaba 
engasithengeli amabhayisikili!” Kusho uVusi ekhombisa 
ukungasenameli lesi simo akhuluma ngaso. 

USiphiwe ayeke ukudweba abanyokoloze kabi uVusi 
noThemba, bese ethi: “Niyangisukela njalo, ngiyosuke nginicebe 
kubaba. Musani ukunginaka ngoba nami angininakile.” 

“Siyakudlalisa hawu, kanti unjani nje? Usufuna ukuhamba 
uyosho ngento encane kanje kodwa? Awukahle wena.” 
Kusho uThemba. “Kuyothi njalo uma sesikuduba bese uthi 
siyakuzonda.” 

USiphiwe abeke ipeni phansi. 

“Anginandaba mina ngisho ningakwenza lokho ngeke 
ngincozuke ndawo, anginincengile - nicabanga ukuthi 
nginincengile?” Ekhuluma ngokufutheka kwengane uSiphiwe aze 

atshekise umlomo.” Aqhubeke nokudweba. 

“Ungaphinde usikhulumise.” Kusho uThemba ngokunengeka. 

“Kulungile, nani ningaphinde ningikhulumise.” 

Kubonakale manje ukuthi kukhona osekhishwa inyumbazane 
ngendlela yokuthi isikhathi esiningi usehlale eyedwa 
uSiphiwe engadlali namuntu. Uma ebuzwa odadewabo uVusi 
ngokungakhulumisani kwabo amane athi: “Uma engayeka leli 
khanda lakhe eleyisayo singazwana.” 

Inkinga iqale lapho oyedwa wabo esethunywa komunye. Kube 
nobunzima manje uVusi esethatha ehlanganisa engasazi ukuthi 
uzomngena kanjani uSiphiwe njengoba bengasakhulumisani. 
Athi uyamtshela umama wakhe uVusi ngesimo sabo, uMaNgcobo 
amane athi: “Ngiyakuthuma njalo ngimdala!” Ahambe esehudula 
izinyawo uVusi kuthi uma efika kuSiphiwe asho ngokukhulu 

5 



ukutshengisa ukuthi uphoqekile, akathandi. 

“Ubani?” 

“Umama.” 

“Ungibizelani?” 

“Angazi.” 

Ahambe uVusi. USiphiwe angene ekamelweni likababa wakhe, 
aphume esehlikihla izinqe. Dukuduku, kubizwe uThemba, yena 
angene selimanzi ibhulukwe. 

6 



2.

Izingane zalapha kwaMbhele zikhuliswe ngomoya 
wokuhlonipha abantu abadala ngakho ayikho ingane 
yakwaMbhele eyazelwa ukungahloniphi nasezikoleni imbala. 
Othisha babazi ukuthi phakathi kwazo zonke izingane ezikhona 
esikoleni eyakwaMbhele ngeke uyitshele into ingayenzi: ziyalalela, 
ziyahlonipha, ziphinde zithumeke futhi. Uzwa ngothisha ethi: 
“Awungibizele leya ngane yakwaMbhele ngiyithume.” Esho 
ngokwazi indlela ekhuliswe ngayo. 

UThemba yena wazelwa ukuqhamuka nokwakhe ngenxa 
yokuthi uphaphile. Izinto azenzayo zishiya abantu abaningi 
bekhexa umlomo. Kuyaye kuthiwe umntwana umbona 
ekukhuleni kwakhe ukuthi uyoba njani uma esemdala. Naye 
uThemba ebenalezo zimpawu ezibonakalisa ukuthi ngelinye 
ilanga uyoba into eyomangalisa abaningi. Uyabukeka, unogazi 
futhi uneziphiwo ezahlukene ezikhombisa ubuhlakani. Akugcini 
lapho ngoThemba lapha kwaMbhele ngokuba nalezi zimpawu, 
kodwa cishe bonke banjalo, banamakhono abenza bahluke 

7 



kwezinye izingane kwesinye isikhathi uze ucabange ukuthi benza 
ngokuthile kanti cha akunjalo, isiphiwo sendalo. 

Ngaleyo ndlela uke uzwe abantu bethi: “Nina bafana 
bakwaMbhele ubaba wenu wayesihlupha,” umangale ukuthi 
izingane zihlanganaphi nalokho. Ekubeni izinkulumo ezinjalo 
wayengazigqizi qakala uMbhele futhi engenandaba nezinto 
ezikhulunywayo ngaye ngasese. 

Kuthi ebusuku ngensimbi yesishiyagalombili kungene ucingo 
luqhamuka kumuntu ongafuni nokuzidalula ukuthi ungubani. 
UMbhele athume uSiphiwe ukuba aphendule ucingo. 

“Halo! KukwaMbhele lapha ekhaya, ngikhuluma nobani?” 

Aqhubeke angazisho ukuthi ungubani osocingweni aze alubeke 
phansi ucingo uSiphiwe. Ngokushesha uMbhele abuze uSiphiwe 

ukuthi lo muntu oshayile uthe ungubani. 

“Akazishongo, uthe nje ufuna ubaba.” 

Acasuke, futhi adideke uMbhele bese kungenela uMaNgcobo, 
athi: “Lolu cingo sengathi kuyofuneka lumane luvalwe ngoba 
kukhona abafuna ukudunga imimoya yethu. Nami sekuke 
kwangenza izikhathi eziningi nje ngempela, baba.” 

UMbhele azibuze ukuthi kazi bekukade kungubani lowo 
omfuna ebusuku ajike angazisho ukuthi ungubani. Imenze 
acabange ajule ngomqondo le nto eshiwo nguMaNgcobo, bese 
ethi: 

“Kodwa kuyosiza ngani lokho ngoba zikhona ezinye izingcingo 

8 



ezibalulekile kakhulu ezimayelana nomsebenzi, kuleso simo 
kwenziwe njani?” 

“Kungcono khona ukuthi sisebenzise ikhambi elilodwa…” 

“Lani?” kubuza uMaNgcobo engakaqedi uMbhele 
ukukhuluma. 

“Cha kulula nje ukuxazulula le nkinga: ukuthatha isibambo 
socingo usibeke eceleni. Uzobona kuzokwenzakalani ngemuva 
kwalokho – lo oganga ngocingo ngeke esaphinda ngoba uyobe 
esebonile ukuthi asinaso isikhathi sakhe lapha ekhaya! Uyabona 
ngeke uphike ngokuthi uthandwa yiwo wonke umuntu – 
kunabantu abangafuni ukubona omunye ephumelela empilweni 
bakhohlwe ukuthi isiphiwo sakho ungcwatshwa naso, akekho 
oyokwephuca sona, ” kusho uMbhele. “Kufanele ukwamukele 
uma ungumuntu ukuthi uma uthandwa ngenxa yemisebenzi 
yakho ilapho kwanda nabakuzondayo. Bheka nje selokhu 
ngakhushulelwa esikhundleni sokuba ngiphathe kulesi sikole 
engikusona manje angisazi ukuthi ngenyanga ngithola izingcingo 
ezingaki zabantu abashaya ucingo lapha ekhaya bajike bangasho 
lutho.” 

“Kuyamangaza lokhu ukuthi kudalwa yini.” Esho enikina 
ikhanda uMaNgcobo. 

UMbhele wayeseze waba nomqondo wokuthi mhlawumbe 
laba bantu abashaya ucongo emzini wakhe bajike bathule 
abafundi abangamfuni esikoleni ngenxa yokuba nomthetho 
oqinile kwakhe. Uze athi mhlawumbe konke lokhu kwenziwa 

9 



ukuthi ekufundiseni kwakhe, njengoba esekwezeMfundo nje, 
wayengancengi; uma umfundi engawenzi umsebenzi wakhe futhi 
njengoba induku ngezikhathi zakuqala yayisasebenza kakhulu 
wayeyifaka ngempela ngoba eqonde ukumakha umfundi. 

Uma ehlangabezana nalesi simo uMbhele uyaye akhumbule 
esafundisa. Wayevame ukuba athi lapho eseluleka izingane: 
“Impumelelo ihlale ikhona – umuntu uzihlulekela yena 
ukufinyelela kuyona.” Le nto ingamphathi kahle ubusuku bonke 
uMbhele kube sengathi uyaqala ukuhlangabezana nayo, athi 
uzokwenza okuthile ngayo. 

Ngakusasa kuthi kungakangenwa emakilasini, 
kusesemthandazweni, uMbhele akhulume agcizelele 
nangomunwe, athi: “Bafundi…,” aphinde athule sengathi ufuna 
ukubona ukuthi bonke abafundi bamlalele yini, sebembuka 
bonke bethe cwaka, “ngithi mangikubeke kafushane nje ukuthi 
ngaphambi kokuba niye kongena emakilasini ngifuna nazi ukuthi 
njengoba nifunda nje, nizakha nina ukuba nibe yizinto ezithile 
kusasa; kuya ngawe-ke njengomfundi ukuthi ufuna ukuba yini,” 
akhulume uMbhele kubonakale ukuthi akushoyo kuphuma 
ngaphakathi kuyena. Umthole esebaqalaza bonke futhi ubone 
ukuthi kubi. 

“Kungumsebenzi wami njengomelusi wenu ukuba ngaso sonke 
isikhathi nginifake endleleni, kuphela nje uma nisengaphansi 

10 



kwesandla sami. Yingakho nje kuyaye kuthi noma umfundi 
ngimbona esengena ehlathini ngisheshe ngimbonise ukukhanya 
lapho kungakhona angakhali ngami kusasa athi akukho mzamo 
engawenza ukumkhipha ehlathini. Phela njengoba nilapha nje 
niyizingane zami nonke.” 

Akavamile uMbhele ukuya emthandazweni ngaphandle nje 
kuphela uma kunesimemezelo noma kunomyalezo ophuthumayo 
afuna ukuwudlulisa. Uma esesho okungekhona kulokhu 
osekubaliwe ngenhla kusho ukuthi usuke esesho into emphethe 
kabi ngaphakathi. Umuzwe esethi: 

“Uyazi, ngizwa sengathi kunomthwalo owehlile selokhu 
ngiyale izingane ngizitshela ngokubaluleka kokuqhakambisa 
ikusasa lazo,” etshela uMaNgcobo uMbhele. 

“Ubuthini kodwa baba kaNtombi?” 

“Cha, bengigcizelela ukuthi umuntu uzakhela yena ikusasa. 
Le nto ingikhathaze kabi izolo ebusuku ngasola ukuthi hleze 
ngomunye wabafundi ongasenampumelelo empilweni manje, 
ukuzihudulela kwakhe phansi usekuletha kimina. Manje lokho 
kuyangixaka uma kungukuthi kunjengoba ngicabanga ngoba 
mina ngawenza umsebenzi wami, ngawuqinisa umthetho 
la kufanele.” Ehlise ngetiye abese eqedela ngokuthi: “Mina 
angiwudli phela umthunzi wezinkukhu; akungathi ngoba 

11 



nakhu umuntu wazihlulekela yena bese efaka mina lapho,” 
bese ekhuluma abhekise kuMaNgcobo sengathi nguyena othi 
makwenziwe okungalungile, athi, “Ngingenaphi lapho?” Agqwale 
ebusweni ngenxa yentukuthelo. 

“…Uma usungekho umthetho akulungi lutho - ayikho 
ngempela into engalunga ngemuva kwalokho!” UMbhele ayeke 
ukuphuza itiye agqolozele unkosikazi wakhe yena oliphuza 
ngesoso. “Mina ingane edlula esandleni sami iphumelela ngawo 
umthetho engiyifaka wona - ungagangi wena!” 

Ingxoxo yabo iphazanyiswe ucingo acabange isu elilodwa 
uMbhele: ukuluthatha alubeke eceleni. Ahleke sakufihla 
uMaNgcobo uma ebona uMbhele ekwenza lokhu. 

“Cha, iyona ndlela lesi sigilamkhuba engiyosinqoba ngayo 
ngoba ngiyabona asizikhohliwe sihlakaniphile. Ngizosifundisa 
mina ukuthi ngingubani.” Asho maqede ahleke yedwa uMbhele. 
Ungafunga ukuthi lo obeshaya ucingo uMbhele useyamazi. 

Luqhubeke usuku. Kuthi kungashaya insimbi 
yesishiyagalombili lukhale futhi ucingo, alubambe uThemba: 
“Ngicela ubambe kancane, ngisayombiza ubaba.” 

Nangempela ahambe uThemba afike atshele ubaba wakhe 
ukuthi kunomuntu omfunayo ocingweni. 

“Umbuzile ukuthi ungubani lo muntu?” 

“Cha.” 

“Kodwa nabanjani ngokuba abantu ningababuzi ocingweni 
ukuthi bangobani?” Ethetha ebe esukuma eyobamba ucingo. 
Aluthathe: “Halo!” Esho ngesankahlu, athuke lapho ethola khona 
ukuthi kanti nguMhloli weSekhethi lo ofonayo, athele umoya 
phansi. “Ewu! Kanti nguwena Hlabangani! Ninjani kodwa?” 

12 



“Awu, waze wangixaka nokho Mbhele. Abantu ubabingelela 
kanje emzini wakho?” Kubuza uMtshali ngokuphoxeka. 

“Cha, ngithe angikuthinte nje akukho lutho olutheni,” 
kunezezela uMtshali. Aqhubeke, athi: “Empeleni bengifuna 
ukukwazisa ukuthi besinomhlangano khona namuhla ntambama. 
Ngizamile ukukuthinta kodwa lungangeni ucingo emzini wakho, 
angazi ngempela ukuthi bekwenzenjani; noma indaba iseposini?” 

“Hawu, Hlabangani! Bekuxoxwa ngani kodwa?” 

“Bekuxoxwa ngesimo izingane ezifunda ngaphansi kwaso. 
Kodwa-ke ungakhathazeki, ngizofika kuwena esikoleni sakho 
kusasa mayelana nalolu daba...” 

Abonge uMbhele. Bavalelisane. Kubonakale kodwa ukuthi 
ushaywa isazela ecabanga ukuthi isithombe sakhe siyobanjani 
manje kuMhloli ngenhla yendlela abingelele ngayo. Ayibikele 
unkosikazi wakhe le ndaba. Kunokuba atshengise ukumdabukela 
kulokhu uMaNgcobo kuthi makahleke kodwa azame ukuba 
angaboni uMbhele okungathi uma ebona luthezwe olunenkume. 

Ukuzisola kukaMbhele kube yinto eyenzeka ngemva 
kwendaba. Kwenziwe konke lapha endlini aze ayolala uMbhele 
ngoba ekhala ngokukhathala ethi usebenze kakhulu emsebenzini 
njengoba bekunezincwadi ezintsha ezifikile ziyisitokwe manje 
obekufanele abe nehlo elinzima ekuqoqweni kwazo ngendlela 
efanele. Kanti ngakolunye uhlangothi uMaNgcobo akakhali 
ngalutho njengokukhathala njengoba kwasheshwa ukuphunywa 
esikoleni ngalolo suku. UZinhle ahlale noMaNgcobo ngoba 
kukhona afuna ukuba amsize ngakho njengoba ezama 
ukuhlanganisa izichibiyelo zezindwangu azithungayo. 

“Uyazi mama iyangixaka indlela uSiphiwe enza ngayo. 

13 



Ngihlangane nomunye umfana wangiphatha kabi ngesikhathi 
ngiphuma esikoleni ngendaba kaSiphiwe. 

“Uthini?” 

“Uthi uma uSiphiwe eke wamshaya futhi umfana wakubo 
ngizobona kahle, uzoshaya mina. Uma ngimbuza ukuthi 
ngingenaphi lapho amane athi yingoba noSiphiwe ushaye 
owakubo.” 

“Uyakuphaphela lowo mfana, uyamazi kodwa ukuthi 
ngowaphi?” 

“Angimazi mina. Kodwa ngicabanga ukuthi uSiphiwe 
uyamazi.” 

“Le nto kodwa inokungisolisa phakathi. Awungibizele 
uSiphiwe ekamelweni labo kengizwe kahle ngaye le ndaba.” 

Ahambe uZinhle abuye ngokushesha athi usemtshelile. Kuthi 
kungakapholi maseko aqhamuke esehlahle amehlo uSiphiwe. Athi 
angakubona lokhu uMaNgcobo, bese embuza, ethi: 

“…Ngisho ngoba phela nangu uZinhle usehlangana nabafana 
angabazi abamsongelayo ngenxa yakho. Ngiyabuza-ke, musa 
ukungquphazela lapha: ukhona yini umfana osuke wamshaya 
muva nje?” 

“Yebo ukhona kodwa ungisukelile ngase ngiyamshaya-ke.” 
Ephendula ngokungayiboni inkinga kulokho. 

Ambuke umagcino wakhe uMaNgcobo sengathi 
unokumdabukela anakho. 

“Uyazi-ke ukuthi udadewenu usumfake enkingeni?” 
Angaphenduli: “Wena ngiyothi ngisuka ngibe ngikufaka uswazi 
uma uzoqhubeka nale ngqondo yakho. Uyezwa?” Avume ebumbe 
umlomo uSiphiwe. 

14 



“Ngisazoyikhuluma nobaba wakho le ndaba.” 

“Kulungile, ngeke ngimtshele. Ngiphinde ngizwe futhi 
okunye! Uzongithola kahle!” 

Kucace konke akushilo uMaNgcobo, angabibikho othi ‘vu’ 
ngemva kwalokho. 

15 



3.

UMbhele akafuni lutho oluthe phecelezi ngamadodakazi 
akhe. Le nto eyenzekile imxake ngendlela yokuthi azibuze 
kaningi ukuthi ngabe bezingekho yini kuNtombi izimpawu 
zokuthi useqomile kugcine kuphume izimpendulo eziningi futhi 
ezingenasisekelo. Ukubeka icala omunye akuyona into enzima 
ukuba ayenze uMbhele uma esehlulekile ukuthola imbangela 
yokwenzekile. 

“Le ngcanga engonele umntanami ngizoyithola, ngiyogcine 
ngiyazile ukuthi ingubani wakwabani.” Imicabango yakhe 
uMbhele aze ayiphimise nangomlomo. “Angikhathali noma 
kungathiwa ngeyakwabani ngiyongena kuchitheke gula linamasi 
kubo kwalowo mfana!” Eseze wafutheka izihlathi uMbhele 
sengathi inhlwathi, aqedele ngokuthi: “Uyabona, uma ngimthola 
uNtombi ngobuya naye!” 

16 



“Kulungile, noma isigcino singamazi lowo mfana ukuthi 
ungubani, kodwa ngicela wehlise umoya ngoba akuzukulunga 
lutho uma uthatha ngolaka.” Kuncenga uMaNgcobo. 

Ngemva kwalawo mazwi uyobona ngempela lowo othunyiwe 
esebuya ngokukhulu ukushesha uzibonele nawe ukuthi bese 
kungasayena umuntu obehamba bese kungunyazi. 

Ishube umzuzu nomzuzu le ndaba yokukhulelwa kukaNtombi, 
okufike kumxake ukudlula konke uMbhele ukuthi kwenzeke 
kanjani lokhu ngoba phela uNtombi noZinhle bahlale 
besemagcekeni omuzi wakhe. Athi noMaNgcobo akazi, kuyadida 
lokhu. 

“Kanti emhlabeni kunjani?” UMbhele ebuza ekhungathekile, 
“le ngane ingonelani nje kodwa umphefumulo wami? Uyazi uma 
izinto zinje ngifikelwa ukudinwa ngempela!” Anikine ikhanda 
engayikholwa lento eyenzakalayo emzini wakhe. Kuthi khona 
lapho, abuze uMaNgcobo, athi, “...Manje njengoba le ngane 
isiyeqile lapha ekhaya ilibhekisephi nezwe?” 

“Angazi impela nami, baba. NoZinhle sengike ngambuza 
ukuthi uNtombi akakaze amtshele lutho yini mhla ehamba 
ukuthi uyaphi wathi cha.” 

“Uyazi izingane zamanje!” Anikine ikhanda ekhombisa 
ukushaqeka nokudumala ngesenzo somntanakhe, “lo mntwana 
esakhula ngangicabanga ukuthi uyoba into ethile, akhule njengazo 
zonke ezinye izingane eziziphatha kahle kodwa manje sengiyabona 
ukuthi akuyi njengokucabanga kwami,” kuthi kusenjalo lishintshe 

17 



izwi; lizike: “Futhi empeleni le ngane ngendlela esingiphoxe ngayo 
emphakathini ngiyosuke ngiyiqalekise!” 

Asho manje uMbhele kucace ukuthi akaboni phutha kulokhu 
asanda kukusho. 

“INkosi impela ngiqinisile!” Esho ngelidlekezelayo eseqala 
nokufutheka manje uMbhele. “Uthi mangithini? Ngithule 
ngibukele ingane ichachaza phezu kwekhanda lami ngimdala 
nginguyise njengoba ihudulela phansi igama lami nje?” Abuke 
uMaNgcobo osethule ngamehlo agcwele intukuthelo, “Ngeke 
ngikuvumele neze lokho…ngeke!” 

Ngokukhuluma kukaMbhele kanje uMaNgcobo amane 
akhiphe libe linye nje athi, “Asazi...,” ukusho kwakhe kanjalo 
kungampholisi uMbhele, kube sengathi ubaselwa kakhulu 
kunakuqala. 

“Yini ngisole sengathi nawe ukhona kuyo yonke le nto 
eyenziwa yile ngane?” Aqale enye indaba manje uMbhele. “Ngathi 
ngikhuza isenzo sale ngane yakho wena ujike ungasho lutho?” 

“Ngizothini kodwa baba kaNtombi ngoba sekwenzeke 
kwenzekile, ngisho ngingathini ngeke kodwa lokho kusashintsha 
lutho. Futhi, uma ngikhuluma iqiniso, mina ngithi makuzanywe 
imizamo yokuba abuye ekhaya ayikho enye i…” 

Kuthi engakaligwinyi lelo uMbhele amngene emlonyeni: 
“Uyabona-ke le nto oyikhulumayo sengathi izosixabanisa, 
kungcono ukuthi umane uthule, ungasho lutho. Uqonde 
ukungitshela ukuthi ngisuke lapho ngikhona ngilandelane 
nengane? Ngabe angisile lapha ekhanda lami, kungawa ilanga 
licoshwe izinkukhu!” Athule sengathi usakhokha umoya. 
“Ngangithi mhla ngigcina ukuyishaya le ngane iyoqonda, iyeke 
ukwenza amaphutha.” 

18 



“Iphutha lenziwa yinoma ngubani,” kuphawula uMaNgcobo. 

Amshiye exakekile uMaNgcobo, osekumenza axakeke kakhulu 
futhi ukuthi nguMgqibelo namhlanje noMbhele ubengakaze 
amlandise ngalo mhlangano, nokwenza sekuyizikhathi 
zantambama. Asale ezibuza ukuthi engabe ngonjani-ke lo 
mhlangano? 

Kuthi sekuhlwile uZinhle elungisela ukuphaka ukudla abuze 
umama wakhe ukuthi amphakele yini ubaba wakhe njengoba 
engakabuyi kuze kube ilesi sikhathi. Aphendule uMaNgcobo 

ngelokujabha athi: 

“Yebo, mhlawumbe ubaba wakho usazobuya...” 

Aphume ekamelweni labazali bakhe uZinhle ephatheke kabi 

esola ukuthi kukhona okungahambi kahle. Kuqhamuke uVusi 
amane abhavume, athi: 

“Mama, uyephi ubaba?” Ebuza ngokukhulu ukunganaki. 

“Awungiyeke wena ngobaba wakho! Ukuthathaphi ukubuza 
ukuthi umuntu omdala uyephi – hhi? Awuhambe uye kwezinye 
izingane!” 

Bayizwe le ndaba uThemba noZinhle besekhishini. 

“Kodwa uVusi umbuzelani le ndaba umama, uyazi kodwa 
uVusi! Angimazi ungenelwe yini ngempela!” 

Futhi ngempela esho eqinisile uZinhle uma esho kanjalo 
ngoba uMaNgcobo ujwayele ukuthi uma kunento emhlupha 
ngaphakathi, ukucasuka kwakhe akukhiphele komunye umuntu. 

“Ngiyayibona le nto oyishoyo Zinhle, kodwa ngithemba 

19 



ukuthi akacabanganga ngesikhathi ekhuluma nomama uVusi,” 
athi esakhuluma kanjalo uThemba angene uVusi ebukeka 
ephoxekile. “Kodwa usuwenzani manje Vusi; usumbuzelani 
umama ngokungabi bikho kukababa. Awazi yini ukuthi umama 
akakuthandi lokho?” 

“Hhayi, ungaphinde ukwenze lokho.” 

“Kodwa ungamgxeki kakhulu uVusi weThemba ngoba 
empeleni akanaphutha kangako; isiphatha kabi sonke le 
nto kababa yokumane ahambe abuye mhlawumbe ngosuku 
olulandelayo. Uyayibona into enjalo?” 

“Yebo, ngiyayibona.” 

Kuthi bengalindele kuqhamuke uMaNgcobo besaxoxa; 
bathuke, amane abahlabe ngombuzo bengawulindele. 

“Anikahle, uNtombi wathi uyaphi mhla ehamba lapha 
ekhaya?” Bangazi bazomphendula bathini, “ngisho ngoba phela 
nakhu ubaba wenu useqala ukungikhomba ngomunwe uthi 
ngiyazi ngokuhamba kwakhe ekubeni angazi lutho.” 

“Nami akangitshelanga lutho ukuthi uhamba nje 
ulibangisaphi,” kusho uZinhle. 

“Phakathi kwenu akekho owaziyo?” Ebhekise kuVusi 

nakuThemba manje uMaNgcobo. Baphinde bathi abazi. 

USiphiwe aqhamuke esethi uyazi. 

“Ngambona eyongena laphaya kwaKhanyile.” Kuchaza 

uSiphiwe. 
“Angithi unomngani laphaya okuthiwa uSindi?” Esebhekise 

kuZinhle uMaNgcobo. 

“Yebo mama.” 

“Ngeke usho kodwa ukuthi uhlala lapho ngokumbona nje; 

kodwa-ke akufani ukhona umuntu esingambuza ngalolu daba 

20 



lukaNtombi. Sengifisa ukuba okungenani ahlalele ukuhlolwa 
kokugcina konyaka, aphumelele umntanami.” Atshengise 
izimpawu zokudabuka uMaNgcobo, abese eqhubeka ethi, 
“Mina uNtombi ngamgcina kusemini engakafiki ubaba wenu 
engitshela ukuthi ukhulelwe. Ngethuka kwaphela nasozwaneni! 
Wayesekutshelile ngaleso sikhathi Zinhle?” 

Kwenziwe konke kulungiselelwa ukulala. UThemba, uVusi 
noSiphiwe basizakale ngokungabibikho kukababa wabo ngoba 
uma ekhona basheshe bawucishe umabonakude ngezikhathi 
zehora lesishiyagalombili uma sekuphele izindaba. Manje 
bezwa kumnandi, sekuze kwaphela nalokho kungakhulumisani. 
Ngakusasa uZinhle anqwamane noNtombi esephuma esontweni. 
Baxoxe ngokweqa kwakhe ekhaya. 

“Zinhle ngeke kungisize ngalutho lokho ukuba ngiphindele 
ekhaya okwamanje.” 

“Ngobani? Awuboni ngani ukuthi uyobe uyazisiza 
ngokwenzenjalo, mhlawumbe ubaba angakwamukela uma uxolisa 
futhi uzehlisa.” 

“Umazi kahle nje ubaba? Ha-a! Ngiyesaba! Angicabangi 
ngisho ngilele ukwenza lokho; ngabe phela sengifuna ukuphuma 
sengiyisidumbu! Okukabani-ke ukushaywa ngemvubu nokwenza 
sengikulesi simo, ngikhulelwe?” Amphikise kulokhu akushoyo 
uZinhle. “Ngabe phela ngifuna ukufa; ekhaya ayikho ingane esike 
yashaywa njengami,” eseqala nokubibitheka uNtombi esembuka 
engakhulumi. “Angazi nje ngempela ukuthi ngangenzeni kangaka, 
wena Zinhle usho kalula ngoba awukaze ushaywe njengami.” 

“Hawu, ngake ngashaywa nami kodwa okumele ukwazi ukuthi 
asiphathekile kahle njengoba ungekho ekhaya.” 

“Hhayi, okwamanje angicabangi – ubaba uyamazi nawe 

21 



unolaka kabi, angifuni ukuyozosa emlilweni ngibhekile. Yena 
ubaba ukhona?” 

“Ukube bengazi ukuthi akekho bengiyofika ekhaya kumama. 
Ukhona yena?” 

“Yebo ukhona. Uma sengimtshela ukuthi ngikubonile ngiyothi 
uhlalaphi manje ngoba uyongibuza?” 

“Ubomtshela ukuthi ngihlala kwaZakhele.” 

“Ubani uZakhele?” Ebuza ngokushesha. 

“KwaZakhele Ndelu. Awusamazi manje?” 

“O, sengiyambona; kanti uyena lo…?” 

“Yebo, uyena lo ongikhulelisile.” UNtombi abuke uZinhle 
ngamehlo sengathi abuza ukuthi pho uthini. “Kulungile-ke 
sengize ngasho, kodwa ngifuna wazi ukuthi uma ubaba eke 
waya nje kwaZakhele ngiyosola nina. Asihlukane-ke Zinhle, 
ngizokubona.” 

Bavalelisane. Uma efika ekhaya uZinhle amthole esekhona 
ubaba wakhe esanda kufika. UMbhele akabuzwa izinto eziningi, 
umane azishayele ikhwela kungabi ndaba zalutho. Lapho 
uyomuzwa eseqala inkulumo esikhaleni lapho esebona ukudla, 
umuzwe esethi: “Lutho namanje ukuvela lapho icashe khona le 
ngane...?” Ebuza ngoNtombi ngendlela enokubhuqa phakathi. 

UMaNgcobo aye ekhishini uZinhle athole ithuba 
lokukhuluma naye, athi: “Mama kunento engifuna 
ukuyikhuluma nawe...” 

“Yini leyo Zinhle?” Sekubuza uMaNgcobo. 

“Ngihlangane noNtombi sengibuya esontweni – ” 

“Uthini kodwa? Usaphila?” Ebuza ngokuxhamazela 

uMaNgcobo. 
“Kahle phela mama ukukhuluma kakhulu ubaba uzokuzwa. 

22 



Usaphila, akanalutho.” 

“Mama, inzima le ndaba; uthe uhlala kubo kamfana 

omkhulelisile. Lowo mfana ngiyamazi nami, uZakhele Ndelu. 
Babefunda naye ngesikhathi esiphambili.” 

“Eyi, Nkosi yami ngomntanami! Kodwa uthini ngokubuya 
ekhaya?” 

“Leyo-ke akayicabangi njengamanje, uthi usaba ubaba.” 

“Le ndaba ngizoyikhuluma nobaba wakho.” 

Ngokuhlwa ayethule le ndaba kuMbhele uMaNgcobo, 
bayishikashike sebebobabili. 

“Angiyikholwa le nto engiyizwayo, kungabe nje umfana 
kaNdelu lo engimcabangayo?” Abuze abese egobisa ikhanda 
phansi uMbhele, akhombise ukujula ngemicabango. Sengibonile, 
kusasa kumele ngiye kwaNdelu ngimlande mina mathupha 
uNtombi.” 

“Ungakwenzi lokho baba - ngiyakucela.” 

Angamphenduli uMbhele amane amkluluze ngehlo lengulube. 
Athi esuka lapho azimboze ngengubo abheke ngakolunye 
uhlangothi lombhede, alale. Lise elangakusasa, lifudumale; kuthi 
seliyoshona aqonde kwaNdelu uMbhele afike angabingeleli 
nakubingelela afike afune uNtombi. Ngenhlanhla afike engekho 
uNdelu nendodana yakhe. Athuthumele lapho ebizwa uyise 
uNtombi, abheke umama wakhona uMaMthethwa, athi 
usayothatha izimpahla zakhe. Eseqedile kube ukuhamba kwabo 
kanjalo. 

23 



4.

- useyindlovu kayiphikiswa. 
“Ngathini?” UMbhele ebuza uMaNgcobo, “Angishongo 
ukuthi uma ngimthola uNtombi ngiyobuya naye?” 
“Baba kaNtombi,” esho ngomoya ophansi uMaNgcobo, 
“awuzange ungene ‘ngendlovu-yangena’ kwaNdelu?” 
UMbhele amjejemuze ngamehlo ombani unkosikazi wakhe. 
Kudlule isikhashana, bese ethi: 
“Cha, ngisho noma ngabe bekunjalo akekho onelungelo 
lokulwisana nami uma ngilande umntanami. Futhi empeleni 
wena MaNgcobo usuke ungixake kabi ngoba umane ubuze 
imibuzo engacacile.” 
“Akunjengoba usho baba kaNtombi. Ukhumbule ukuthi 
isemzini wabantu phela lapho omkhiphe khona uNtombi. Ukube 
ubekuficile uNdelu, ubengavula icala emaphoyiseni, uboshwe.” 
“Kusho ukuthini pho lokho? Sengizotshelwa nguwena 
manje ukuthi ngenzenjani ngengane yami? Nginandabani futhi 
nalokho uma umuntu engibopha ngokuthi ngizolanda le ngane 
yami esingiphoxe kangaka! Uthi uzizwa kahle ukuthi uthini 
MaNgcobo? Ha-a-wu! Ha-a-wu! Su-ka! Su-ka! Su-ka!” Aze ashaye 
izandla uMbhele ebabaza le mihlolo ayishoyo uMaNgcobo. 

24 



“Kushelele ulimi, xola impela Mbhele bengingaqondile ukuthi 
kuzwakale kanjalo.” Ehlele ngezansi uMaNgcobo. 

Kube ukuyinqamula kwabo inkulumo kanjalo uMbhele 
noMaNgcobo ngemva kokuba kungabanga bikho ukuzwana 
ngalolu daba lukaNtombi. Nebala kudlule isikhashana uMbhele 
abese ebiza uSiphiwe. Nangempela asabele ngokushesha. 

“Awungibizele lo dadewenu okuthiwa nguNtombi.” UMbhele 
ebhalwe ukunengeka ebusweni. 

Nangempela ahambe uSiphiwe afike amtshele uNtombi 
ukuthi uyabizwa. Asheshe afike uNtombi ngaphandle kokuchitha 
isikhathi. Ahlale esihlalweni maduzane nombhede athwishile 
kuwo izinyawo uMbhele. Abese eyiqala indaba. 

“Hlala khona lapho impela kengizwe kahle,” esho encika 
ngendlela ayifunayo emqamelweni uMbhele,”…awulande 
ngizwe ukuthi uze ube semzini yabantu nje ubekwa yini khona, 
nokwenza laphaya kwaNdelu?” 

Athi ukungenwa ngamanzi emadolweni uNtombi sengathi 
udidekile ukuthi uzoqala athini. Aqale ngokungingiza. 

“…Ngi-ngi…,” maqede zehle kuNtombi. 

“Uthi kunjani? Angizwa?” Ebuza ngezwi elinegwebu uMbhele. 

“Ngikhulelwe baba.” 

Kanti uzothi ekhipha lawo mazwi uNtombi kungene 
uMaNgcobo, athi: “Ngiyaxolisa ngokuphazamisa...” 

“Cha, sale usungena nawe yikhona uzongizwisisa le 
nsambatheka.” 

Nebala angene njengokusho kwakhe uMbhele. Ahlale 
embhedeni uMaNgcobo kodwa eduze kukaMbhele. Kuthuleke 
isikhashana, uMbhele acasuke, abese ethi kuNtombi, “Khuluma 

25 



phela sizwe, ungasichitheli isikhathi, ngiyoze ngikuvule umlomo 
ngesibhakela – ngiqinisile njalo ngempela!” Asho ashintshe ubuso 
esenziwa ukuvutha ngolaka. 

“Mntanami, Ntombi, mina sengizwile ngodaba lwakho; 
kukodwa-ke engicela ukukwazi: uzimisele ngani manje ngekusasa 
lakho?” 

Asule izinyembezi uNtombi, aphendula, athi: “Angazi mama, 
ngiyokwamukela lokhu okuyokwenzeka.” Athi angasho njalo bese 
eyathula futhi. 

Anele ezwe lokhu uMbhele afikelwe ifuthefuthe: 

“Mina engifuna ukukwazi ukuthi noma ngabe kunjani-ke 
ungiqhathelani noNdelu ngoba…” athi uyakhuluma abindeke, 
bese inkulumo yakhe eyibeka ngenye indlela manje, “Engiqonde 
ukukubuza ukuthi usungiqhathelani noNdelu?” Athi angabuza 
lowo mbuzo uMbhele aphinde abuke uMaNgcobo sengathi 
nguyena ozophendula umbuzo. 

“Bengingaqondile ukuxabanisa ubaba nobaba uNdelu, mina 
ngitha...” 

Kube sengathi uNtombi uyawubasela umlilo manje, uMbhele 
asondele kancane ngakuyena sengathi uzomfaka isibhakela, asho 
ngolaka esethanda ukufudumala, athi: “Ha-a-ha-a! Unesibindi 
sokungitshela lawo manyala!” Akhwife amathe phansi. 
“Udelela mina Ntombi ngiwuyihlo? Cha awusangazi ngiyabona 
usungikhohliwe!” Ngalo mzuzu sekubonakala ukuthi usecabanga 
ukuhosha imvubu yakhe ehlala ngaphansi kombhede wabo 
noMaNgcobo. “Uyazi mina ngingakukhipha umphefumulo 
manje?” 

“Kahle phela baba,” sekusho uMaNgcobo esenziwa ubuhlungu 

26 



bamagama asewakhuluma uMbhele, “Ngiyamxolisela uNtombi 
ngokulimisa ngesihloko, nawe Ntombi mntanami awucwecwe 
amagama akho, uyihlo lo.” 

x-
x!’ sengathi ulimi luyasonteka. Aqhubeke, athi: “Anohlonipha 
abantu abadala niyizingane, anazi lutho!” 

Asuke lapho adikile uMbhele, angabe esafuna ukukhuluma 
sekuthi akaqhume. Lapho-ke sekufanele kube nguMaNgcobo 
ophenya lonke udaba angazi nokuthi luqalwe kanjani. Uma 
enza kanjalo uchaza ukuthi sekusemahlombe akhe uMaNgcobo 
ukuba aqhubeke lapho egcine khona ngoba yena usemane 
wacikeka ngendlela yokuthi akasakwazi nokukhuluma ede 
emnyokoloza uMaNgcobo ikakhulu uNtombi. Kuyabonakala 
futhi ukuthi ngokwakhe ngabe okwamanje uyayiyeka yonke le 
nto enguNtombi ‘ayiqondise’ ngemvubu ayikhombise ukuthi 
yena ungubani. 

“Manje lo mfana wakho uthini njengoba esedale lo 
monakalo?” Kubuza uMaNgcobo ebuka isisu sikaNtombi. 

“Uthi ucabanga ukuzovela ekhaya ezohlawula ngomonakalo 
awenzile.” 

Aphubuke umlomo ngendlela enokubhuqa phakathi uMbhele 
engaqonde nakuhleka. Azibambe uMaNgcobo ngoba efuna 
ukuthola umnyombo nesixazululo sendaba. Aphinde aqhubeke 
nokubuza: 

“Kanti uze ube kulesi simo konke kusukela lapho?” Kubuza 
uMaNgcobo. 

“Angisho ukuthi kunjalo. Uma esho uthi ufuna ukungigeza 
lapha ekhaya futhi naye atshengise noma ngubani ukuthi 
uyangithanda ngempela.” 

“Umbhedo lowo,” ephawula ngokunengeka uMbhele, 

27 



“usebenzaphi yena lo mfana kaNdelu?” 

“Ngiyabona wena unesikhathi sokuganga; kuphangwa umdaka 
linile yini?” Emhlohloloza ngamehlo asheshayo uMbhele. “Awuboni 
ngani ukuthi uyisiphukuphuku wena! Uhamba ukhohliswa 
ngabafana laba abahamba bekuthembisa izulu nomhlaba? Awusuke 
lapha uhambe uyohluza kahle ingqondo ubuye usuyazi into ofuna 
ukuyisho hhayi lo mbhedo owukhulumayo. Hawu, nansi ingane 
yedelela bo! Kanti ingenwe yini nje ngempela le ngane njengoba 
ingihlazisa kangaka?” Esho ekhexa umlomo uMbhele lapho 
embuka eyophuma ngomnyango uNtombi. 

Babukane noMaNgcobo ebusweni babo kubhalwe okukhulu 
ukuphoxeka. 

“Kodwa awukahle: ingenelwe yini ngempela le ngane, 
yasangana nje?” 

“Eyi baba kaNtombi, kulukhuni uma izinto zinje.” 

“Uyazi le ngane bengiyethemba ekukhuleni kwayo ngithi izoba 
ngumuntu, kunini kodwa sikhuzana nalo mntwana?” Aphinde 
akhexe umlomo futhi. 

Kube sengathi ngokuphuma kukaNtombi kungena isimo esisha 
uMbhele noMaNgcobo abangasiqondi ngempela ukuthi ngesani; 
kodwa okuphawulekayo yinkinga ebahaqile, okungathi abanalwazi 
ngokuthi bangase bayinqobe kanjani. Kulalwe. Kuvukwe. 

Ekuseni njengenjwayelo kuyiwe emisebenzini. Kuthi ebekade 
engasayi esikoleni uNtombi abonakale egqoka umfaniswano 
wakhe ayewushiyile lapha ekhaya. Angasho lutho uMbhele athule 
sengathi ngeke esamkhulumisa umntanakhe noma mhlawumbe 
umcabangela okuthile. Ashaye sengathi akanakile uMaNgcobo 
kodwa ahlekele nganxanye ebe esincoma isenzo somntanakhe 
sokuba nentshisekelo yesikole futhi. 

28 



Sekusele amasonto amabili kubhalwe izivivinyo zokuphela 
konyaka. Njengoba uNtombi esenza ibanga leshumi nje, uke 
wacabanga uMbhele ngayizolo ebusuku ukumbuza ngesikole 
kodwa ngokuthi ebesacasukile wathi usafuna ukumbona ukuthi 
ucabanga kanjani. Nangempela awufake umfaniswano wakhe 
obungeve umfanela kodwa manje ongasamhlali kahle emzimbeni. 
Khona koqaphelayo uzobona ukuthi ukhona umonakalo 
osukhona. Lapho-ke ubone wonke umuntu esekhombisana ngaye 
kuthi nobenganakile anake. 

Kunomngani wakhe omdala uNtombi abazana naye kusuka 
ebuncaneni okuthiwa nguThenjiwe. Sibathola behleli ngaphansi 
kwesihlahla emagcekeni esikole abafunda kusona, lowo nalowo 
edla esitsheni sakhe. UNtombi ebhekise kuThenjiwe, athi: 

“Uyajabula ngokuba nobaba okukhathalelayo.” 

“Akuyi ngalokho - kodwa phela uma sesibuyela emaqinisweni 
ubaba wakho unolaka futhi nokwenza kwakhe ucabangela 
isithunzi sakhe kuphela. Ngabona mhla engena laphaya 
kwaZakhele ngesikhathi ngikuvakashele,” athi ukuhleka kancane 
sengathi uhleka ubala uThenjiwe, “usakhumbula kodwa?” Abone 
ngokuvuma kukaNtombi ukuthi akumphathi kahle lokhu 
asekusho abese ebuye eyaxolisa futhi. 

“Uyazi uma ukhuluma kanje ngobaba ungiphathisa 
ngenhliziyo ebuhlungu,” aqale enye indaba: “Awusho, uZakhele 
usuke wambona ngemuva kwesimo sayizolo?” 

29 



“Hawu, wangikhumbuza enye into, kunencwadi angiphathise 
yona,” ayikhiphe ephaketheni lakhe leshunikhi uThenjiwe, 
“Nansi, uxole mngani wami, sengilibele ukukhuluma izindaba.” 
esho enika uNtombi. 

Ntombi 

Ngizwile ngomama ngifika ekhaya ukuthi ubaba wakho ungene 
ekhaya wakukhipha ngesidlozane. Ngijabhile ukukuzwa lokho. 
Kodwa noma angazama ukusehlukanisa ngeke ngihlukane nawe, 
naphezu kwalo monakalo engiwudalile. Yebo, khona ngiyavuma 
ukuthi bekungekho emthethweni ukuhlala kwakho lapha ekhaya 
kodwa hhayi asale esekukhipha ngaleya ndlela. Futhi nalapho 
kwasiza khona nje ukuthi wayengekho ubaba ngoba kwakuyoqhuma 
nhlamvana ezinye ziyofekela! 

Mhlawumbe awazi: ubaba nobaba wakho inkukhu nempaka! 
Uma ngizwa nami ngabasiki bebunda kuthiwa ebusheni babo 
bake babanga umama wakho, engafuni ukuphumela obala ukuthi 
uthanda bani phakathi kwabo bobabili. Kodwa engifuna ukwazi 
ukuthi nginamaphupho ngezimpilo zethu sobabili. Okokugcina: 
ngicela ukukubona ntambama, ngizofika ngezikhathi zensimbi 

yesihlanu. Ungilindele. 

Yimina owakho 

UZakhele 

“Hawu, udlalelani kodwa ngami uZakhele azi kahle ukuthi 
angiphumi mina ekhaya. Ingabe ufuna ukuthini?” Abeke umunwe 
emlonyeni uNtombi ngesinye isandla ephethe incwadi. 

“Mhlawumbe kukhona afuna ukukukhuluma nawe,” 
kuphawula uThenjiwe. “Kodwa ngimbonile nje ngesikhathi 
enginika incwadi ukuthi kunento engamphethe kahle.” 

“Ubone ngani?” Kubuza uNtombi. 

30 



“Ngibone ngendlela enza ngayo...” Sekuphendula uThenjiwe. 

kuqhamuke uZinhle ehamba nabanye. 

UNtombi abuze, athi: “Angikubonanga, uqhamukephi?” 

“Nginibone nikude ngase ngithi mangiphakamise izinyawo.” 

Kusho uZinhle. 

“Ngike nganebhadi phela namhlanje ngibizelwa eceleni 
nguthisha uNdlovu engibuza ukuthi ngenzani kodwa ngabathe 
ngiyambuza ukuthi ukhuluma ngani wathi ngiyazi. Ekugcineni 

sengicabanga ngedwa ngabona ukuthi uqonde ukuthini.” 

Babukane sakumamatheka uThenjiwe noNtombi. 

Bahambe bahambe baze bahlukane bese ehamba yedwa 
uThenjiwe esebheke kubo. UNtombi imudle le nto uThenjiwe 
ambuze yona ngesikhathi embuza ukuthi akamshayanga yini 
ubaba wakhe. Kuthi ntambama njengoba ebeshilo encwadini 
uZakhele ambheke uNtombi ede ezicingisa ubala phandle 
egcekeni noma ezilahlisa ubala emgqonyeni. Aze akubone lokhu 
uMaNgcobo azibuze ngenhliziyo, athi Kwenzenjani namhlanje 
uNtombi wakhuthala kangaka nokwenza sekuntambama? 

Aqhamuke uZakhele ngezikhathi zethunzi, aphume isinyelela 
uNtombi. 

“Kodwa ungixabaniselani nabasekhaya Zakhele ngoba 
ngicabanga ukuthi ubaba ungibonile ngiphuma ngesango?” Ebuza 
lube lumudla uvalo uNtombi. 

“Ngiyaxolisa ngalokho, bengingaqondile. Uhlezi kanjani 
manje kini?” 

“Ngeke inhlalo yami ngiyiqinisekise, ubaba angikamtholi kahle 
ukuthi uphezu kwamuphi umqondo. Kodwa ukuthula kwakhe 

31 



kukhuluma okuningi.” Athule isikhashana uNtombi, abese 
ethi: “Engingakusho nje ukuthi usangithukuthelele, ngiyamazi 
phela ubaba akaxoli kalula! Uma esekukhiphile enhliziyweni 
yakhe akube kusaba lula ukuthi akubuyisele. Ngicabanga ukuthi 
usangidubile. Lilodwa nje engingalisho, angimethembi, usengenza 
noma yini futhi, uma ngicabanga ngaye ngishaywa uvalo.” 

“Uma kwenzeka okuthile, ungakhohlwa ukuthi ngikhona 
mina. Ngeke ngikulahle mntanami...” 

Kuthi sebeqedile ukuxoxa bavalelisane. Bahlukane. Athi 
uyalivula isango uNtombi alifice selikhiyiwe, ongaphakathi 
kube ongaphakathi, ongaphandle kube ongaphandle. Azizwe 
elahliwe uNtombi engazi ukuthi uzolalaphi. Zehle izinyembezi 
zithi qatha...qatha...qatha. Kushweze umoya obandayo, ibaleke 
kakhulu ingqondo! 

32 



5.

“Awungithathela ukhiye ungivulele isango!” Kuhlebeza 
uNtombi. 

“Ha! Ubaba uzongishaya.” Kuphendula uVusi ngokwesaba. 

“Awukahle wena, awuyongithathela ukhiye.” 

“Uma esengishaya?” 

“Ngeke. Wazi ngani mhlawumbe akangibonanga ukuthi 
ngiphumile, hamba-ke.” 

Njengokusho kukaNtombi ahambe uVusi angene endlini afike 
awuthathe ukhiye bengaboni, ahambe ayovulela uNtombi isango. 
Abonge kuVusi ngokumvulela. Kuthi sebethi bayongena endlini 
isho ihlale emhlane imvubu kuNtombi, ihlale ezinyaweni kuVusi 
kukhalwe ubumayemaye kuze kuncenge yena uMaNgcobo 
sekuthuthumela wonke umuntu endlini! Kodwa wazidela 
amathambo ngoba ethi nguye kuphela ongabhula lo mlilo. 

“Usuwonakele impela wena ngane usukwazi ukuthi ume 

33 



nabafana emnyango? Uzongithola kahle!” Ebila intukuthelo 
uMbhele. 

Angabuthi quthu ubuthongo uMaNgcobo ecabanga 
ngoNtombi umntanakhe ongezukulala futhi nanamhlanje ekhaya. 
Azibuze umbuzo owodwa uMaNgcobo, athi Kodwa kuyoze kube 
nini ephila le mpilo nezingane zakhe? Ingabibikho impendulo. 
Alale ubuthongo obude uMbhele. Phakathi kwamabili 
aphaphame, athi uma ethi qala abone uMaNgcobo engalele uma 
embuza ukuthi akalele ngani athi uMaNgcobo uyacabanga. Asho 
ngokunganaki uMaNgcobo imkhathaze le nto uMbhele kodwa 
ashaye sengathi akwenzakalanga lutho. 

Kuthi ngemva kwesikhashana abuze kungalindelekile, 
“Ngokucabanga nje usungaze ungalali? Noma ucabanga lo 
mntanakho ongalifuni ikhaya?” Angaphenduli uMaNgcobo. 
“O, niyolibala yikhona ukuzihlupha ngamadodakazi enu lawa 
angafuni ukulalela.” 

Isimo sishube. Empeleni uMaNgcobo uyashesha ukuzwela 
uma ezwa izindaba ezingemnandi ngoNtombi, hhayi ngoba 
ebukeka engcono emehlweni akhe kunabanye kodwa ngoba aqala 
ngaye ukuzwa ubuhlungu bokuzala. Kuyaye kuthi noma exoxa 
nabanye othisha besifazane esikoleni afundisa nabo, asho ukuthi 
waqala ukuzibona ngoNtombi ukuthi naye uyakwazi ukwakha 
umuzi, ngakho-ke akafuni lutho ngaye! 

Kuse, kuthi bezihlalele noMaMngadi, umama kaThenjiwe, 
uMaNgcobo azithole esemvulela isifuba sakhe engaqondile ngoba 
imphethe kabi le ndaba kaNtombi. 

34 



“…Sekwenzenjani futhi manje ngoNtombi?,” Kubuza 
uMaMngadi ezenza umuntu okhathazekile, “Ngiphinde ngabona 
uNtombi namhlanje ekuseni kwaNdelu, ubevakashile noma 
sekuphinde leso?” 

“Yini manje?” 

“Indaba phela isuka ngalo mfana osemkhulelisile.” 

“Lo mfana kaNdelu?” 

“Impela, izolo ntambama uMbhele umtaxe ngemvubu 
uNtombi ngenxa yakhe belu lo mfana, awazi wena bengiphatheke 
kabi kanjani ebusuku angilalanga nakahle!” 

“Kufanele futhi, uyazi...!” Athule isikhashana uMaMngadi 
ebukeka edabukile. “Kodwa naye lo mfana uyaqhatha kukho 
konke akwenzayo. Awubheke nje sekungaze kuxabane uyise 
nendodakazi ngenxa yakhe, yini nje leyo? Abafana laba 
bayahlupha ngoba abakwazi ukucabanga ngendlela ephusile 
kwesinye isikhathi, ungazuthi bazicabangela bona bodwa. Hawu! 
Sekungaze konakale izinto eziningi nje bakithi?” 

“Kanti njalo ngibuye ngibaphikele abafana kwesinye 
isikhathi. Indaba ngempela isemantombazaneni ethu ahlulekayo 
ukuzicabangela, kunalokho anaka izinto ezingenamsebenzi 
esikhundleni sokugxila ezincwadini zesikole!” 

Baxoxe kuze kufike isikhathi sokuba bayofundisa. Siphume 

35 



isikole. Bahambisane ndawonye kuze kufikwe empambano-ndlela. 
Kuhlukanwe. Kuthi nje bangahlukana, uMaNgcobo adonse 
umoya sengathi kwehla umthwalo osindayo emahlombe akhe. 

“UMbatha lowo?” UMbhele ebuza ocingweni. “Kodwa 
Shandu awusaveli ngani ngapha? Sakuxosha ngani nje kodwa?” 

“Akukho lutho, ukubambeka laphaya nalaphaya. Kodwa 
nisaqhuba kahle empilweni nabasekhaya?” 

“Sisaqhukuluza, akufani nokuhlafuna kwentshebe.” 

Athi ukudideka kancane uMbatha ocingweni ngale nkulumo 
yakhe uMbhele amane axakeke ukuthi uqonde ukuthini ngayo. 
Athule isikhashana sengathi usacabanga ukuthi uzothini, bese 
ethi: 

“Uyazi uma ukhuluma kanje ungikhumbuza kudala 
sisebancane, ngikhumbula kahle ukuthi uma ukhuluma ngale 
ndlela kusuke kukhona okungahambi kahle.” 

“Khona ngingathi kucishe kube njalo. Izinkinga ezilethwa 
ngabantwana bethu, ziyashaqisa! Angisakwazi nokuqhuba kahle 
umsebenzi wesikole ngicabanga angiqedi. Mhlawumbe wena 
ungcono, wazisiza waba nezingane usumdala.” 

“Nkosi yami! Hawu uthini manje weMbhele, ungibona nje 
angithandi ukuthi ngibe nezingane sengimdala kangaka! Akuyona 
inhlanhla leyo kimina ngoba kuyothi sengiyikhehla zona sezindala 
zifune ukungenza ibhola lazo.” 

Bafe insini. 

“Cha, washo-ke Shandu; ngiyezwa khona kunjalo. Uboke 

36 



ungivakashele emzini wami ngeke sigeqe amagula lapha 
ocingweni. 

“Ungase uvele nini-ke?” 

“Ngale mpelasonto esiya kuyo ngoba, cha, anginandlela.” 

“Hhayi-ke, sengiyobona ngawe.” 

Inkulumo yabo ngocingo iphele ngokuthi bavumelane 
ngayo impelasonto. Kuthi angalubeka phansi ucingo uMbhele 
ibuye futhi imicabango ngoNtombi. Kuthi ekugcineni ngemva 
kwesikhathi eside siphumile isikole ibonakale imoto kaMbhele 
isihamba. Kanti bakhona abayibukayo. Ekuhambeni kwakhe 
zisale zenzeka! UMbhele aze afike sekuntambama kakhulu emzini 
wakhe. Angene endlini yokuphumula athwishile izinyawo, 
uSiphiwe amkhumule amasokisi. UZinhle abekele uyise itiye 
etafuleni. Kuthi dukuduku kungene uMaNgcobo ezophumula 
naye. Kuthi sekuzoba izindaba uMbhele abize uVusi odlula 
ngephaseji amtshele ukuba avule umsindo kakhudlwana 
kumabonakude. Imvama akaziphuthi uMbhele izindaba, kwenye 
inkathi umthola eseze walala kusofa ziphele engasazibonanga. 
Acijise izindlebe sengathi kukhona okumthathayo. “… 
Abahlengikazi basesibhedlela saseNgwelezane bacela izihlobo 
zikaNtombi Mbhele ohlala kwaDlangezwa zifike ngokushesha…” 

Bathuke kuphele nasozwaneni uMbhele noMaNgcobo bayeke 
konke abakwenzayo baphuthume khona esibhedlela. Nangempela 
kuthi uma befika esibhedlela bafike kungakabi yisikhathi 
sokubona iziguli kodwa bona babelesele ukungena ewodini, 
benqatshelwe ngabahlengikazi. Baphoqeke ukuba balinde bede 
bebuza ukuthi akalimele kakhulu yini uNtombi bathi kulikhuni 
ukusho okwamanje. Kuthi ngokuhamba kwesikhathi bavunyelwe 
ukuba bambone uNtombi bamfice esaqulekile, ingqondo 
isalahlekile. Abahlengikazi bagcizelele ukuthi uzosinda kodwa 

37 



bathi odokotela akukaziwa ngomntwana esiswini ukuthi yena 
ngabe uzophila yini. 

“MaNgcobo,” esho esula umjuluko ngeduku uMbhele, 
“uma sesibanjiwe lesi sigebengu ngiyofuna ukuzibambela sona 
mathupha ngisifundise isifundo esingeke sasikhohlwa nanini!” 
Esecasukile kuthi makaqhume uMbhele. 

“Cha, baba kaNtombi iNkosi eyaziyo; masibeke konke 
ezandleni zayo iyosiphendulela; bakhona futhi nabomthe…” 

“Ngeke, siyongibona kahle ukuthi ngingubani mina! Isigebengu 
esilimaza umntanami sijike sibaleke...!” Esebuswa ilukuluku 
lokuthukuthela uMbhele sengathi akazimisele ukuzwa lutho. 

Angabe esasho lutho uMaNgcobo. Athule. Bafike ngesikade 
ekhaya cishe sekubumbene insimbi yesishiyagalombili nesigamu 
ebusuku. Bafice kusakhanya endlini, uVusi noZinhle bengalele. 

“Anilele ngani ngalesi sikhathi?” Kubuza uMaNgcobo. 

Bahluleke ukuwuphendula lowo mbuzo. Bame isikhomololo 
kuthi ngalowo mzuzu azwakale uZinhle esethi, “Besifuna ukuthola 
ukuthi nihambe kanjani esibhedlela,” esho manje ngokuzidela. 

“Cha bantwana,” ezama ukupholisa isimo uMbhele, “likhona 
lona ithemba lokuthi udadewenu uzolulama.” 

UMaNgcobo agcizelele, athi, “Uqinisile ubaba wenu, 

ningakhathazeki. Seningaya ukuyolala. Zinhle uzosenzela ukudla 
ngesikhathi mina nobaba wakho singapha endlini yokuphumula.” 
“Kulungile mama.” Evuma ngenkulu inhlonipho uZinhle. 

38 



Kungavumi baxoxe uMbhele noMaNgcobo kube 
sengathi imilomo iboshwe ngamafindo angagqashuki, agcine 
eseligqashulile elakhe uMaNgcobo. 

“Ukube uyakwazi ngabe phela uyigwemile eyokukhulelwa.” 

“Ukhumbule baba ukuthi kuseyingane lokhu okunguNtombi, 
kusalutheka kalula; umuntu oseneminyaka eyishumi 
nesishiyagalombili!” Kubabaza uMaNgcobo sengathi kwayena 
uyaqala ukukuqaphela lokhu. 

“Kahle wena bo! Ungakhulumi kanjalo,” emkhomba 
ngomunwe uMaNgcobo emxwayisa, “kuyingozi kabi lokhu 
okushoyo, yingakho izingane zonakele kangaka ithina bazali 
okuthi ingane yonile singayibeki icala. Ingane ikhuliswa 
ngokutshengiswa amaphutha ewenzayo, ijeziswe uma kufanele, 
ngale kwalokho khohlwa! Leyo ngane iyoba ngumquba 
waphakade ingazi lutho ngobunzima bempilo!” Athule 
isikhashana, abuye aqhubeke, athi: “Wena MaNgcobo useyingane 
ngempela, thina sakhula sishaywa singancengwa, ubaba 
engakhulumi kakhulu amane akuthele ngenduku nje kungabi 
ndaba zalutho, yingakho namhlanje ngiyindoda!” 

Kungene uZinhle eselethe ukudla netiye abashiyele phezu 
kwetafula. Babonge. UMaNgcobo athi noma angaya ukuyolala 
uZinhle uzosala eziqoqa izitsha. Kuthi makhathaleni aphawule 

uMbhele, athi: 

“Yilokhu kanye ebengikade ngiqeda kukusho.” 

Ahleke engaqondile uMaNgcobo. “Hawu, kodwa baba 

kaNtombi, ngento encane kanje ukuhambisa izitsha ekhishini 
isingaze ingane ingayi ukuyolala sekusebusuku kangaka?” 

“Angifuni njalo ukuphikiswa kwesengikushilo.” 

39 



Ngakusasa kube sengathi akukaze kwenzeke lutho. Uma efika 
esikoleni uMbhele ehhovisi lakhe ufica kugqekeziwe. “Hawu 
Nkosi yami! Bhadi lini kanti leli elingilandelayo?” Bamuzwe 
othisha bakhe ekhuluma yedwa uMbhele. Bamangale. 

“Pho le nto isale isiyenzeka ngosuku olulodwa?” UMaNgcobo 
ekhexe umlomo. 

“Asazi impela. Kodwa kuyozwakala ophenyweni ukuthi 
umphumela uthini.” 

Bafike ngemoto sekuyisona isikhathi sokubona 
abangaphathekile kahle. Bafike kuthiwe uqhaqho lwenziwe 
ngayizolo ngenhlanhla umntwana uyaphila. 

Kudlule izinsuku eziyisihlanu aphume uNtombi esibhedlela 
alandwe nguMbhele ngemoto. Kujatshulwe uNtombi ebuye 
ephila, engaseyedwa. Bese uMbhele ethi endodakazini yakhe: 
“Cha, siyajabula mntanami ngokubuya kwakho. Ngifuna wazi 
ukuthi ungahamba uwuqede umhlaba kodwa ayikho indawo 
efana nekhaya. Konke-ke okwenzekile sithi uMdali kuphela 
owaziyo.” 

40 



6.

UMbhele athume uVusi ukuba ahambe ayomthengela 
iphephandaba esitolo. Uma ecinga ezinganeni eziphumelele 
kuMatikuletsheni athole igama likaZinhle linqenqeza phambili, 
uma ethi ubheka elikaNtombi – lutho! Enjalo nje uphumelele 
ngamalengiso uZinhle kwazise nasesikoleni uyazihambela 
nje akabangiswa ngumuntu. Kujatshulwe kwaMbhele aze 
ahlatshelwe inkukhu uZinhle. Ngakolunye uhlangothi uNtombi 
acabange ukuthi mhlawumbe likhona iphutha elenzekile ngenxa 
yokungakholwa ile nto ayibonayo. Nezinye izingane ziphumelele 
kahle kodwa abonakale uSiphiwe ukuthi izinga lakhe seliqala 
ukwehla. Kubuzakale ukuthi ikuphi inkinga. 

“Angazi nami baba, ngicabanga ukuthi uMemu ungi…” 

“Musa ukubheda wena!” Kukhuza uMbhele, “Usho ukuthini 
uma ukhuluma kanjalo? Akungathi uma ubukade ulibele 
ukudlala unyaka wonke bese icala ulithwesa uthisha. Wazini wena 
ngomsebenzi wothisha?” Esho manje ngokuthukuthela. 

Aphukule umlomo uSiphiwe. 

41 



“Wena usuthwele lo mqondo ongasile kadadewenu 
ngiyakubona, ukuphokophela impumelelo akuwona amaswidi 
lawa enihlala niwadla! Uyezwa njalo?” 

“Ekilasini elilandelayo ngifuna uqalele kusemanje 
ukukhuphula amasokisi. Angifuni iphinde yenzeke into efana 
nale...” Asho amdikile manje uMbhele, athi: “Hamba lapha!” 
Esho ngesankahlu. Kungene uMaNgcobo ekamelweni abuze 
ukuthi kwenzenjani. “Lo mntwana useqala omunye umkhuba 
omusha manje, ayingiphethe kahle neze le ndaba yokwehla 
kwezinga lemiphumela yakhe.” 

“Cha, khona ngibonile nami ngingesiyo ingane. Maphakathi 
nonyaka bengike ngimbuze ukuthi uyawenza nje umsebenzi 
wesikole athi uyawenza kodwa angikaze ngimbone, mhlawumbe 
indaba ikula maswidi abekade abuye a…” 

Ammise khona lapho uMbhele uMaNgcobo engakayiqedeli 
inkulumo yakhe. 

“Uyabona-ke,” eshintsha ubuso, “angithandi uma ngikuzwa 
ukhuluma kanjalo, akukho okunye okungcono ongakusho 
kunalokho? Ngeke ngithi ngigxeka ingane ngephutha layo wena 

kunokuba ube sohlangothini lwami uthole ithuba elingcono 
lokungihlikiza!” Anikine ikhanda. “Hhayi, ungayenzi le nto!” 

“Bengithi ngikulelo phuzu lakho nami. Angiphambene 
nokushoyo uma usola umntwana, bengithi ngigcizelela 
kokushoyo.” Ezincengela uMaNgcobo kodwa ngaphakathi 
engaliboni iphutha kwakushilo. 

Kuthuleke isikhashana, uMaNgcobo bese ethi: 

“Nginombono lapha baba kaNtombi.” Athule sengathi 
ufuna ukubona ukuthi uMbhele uzophendula athini kulokhu 
okumayelana noNtombi. “Ngibona sengathi kungcono simyeke 
lo mfana kaNtombi singabe sisa…” 

42 



UMbhele abuke uMaNgcobo sengathi uthi Ngabe usuqedile? 
Ashaye isikhwehlela kumane kubonakale ukuthi azokusho kuyobe 
kuphuma kuMnumzane womuzi. 

Ehlele ngezansi uMaNgcobo: “Ngiyezwa baba, nami uma 
sengibuyela emaqinisweni angisamtholi kahle kulezi zinsuku 
ngoba noma ngihlangana naye endleleni usenokungishalazela 
engingakuqondi nje ukuthi okwani selokhu umntanami avelelwa 
ile ngozi.” 

“Wena futhi, kanti ufunani? Kuhle khona ahambele kude. Lo 
mfana uselihudulele phansi kakhulu igama lami emphakathini.” 

“Angisho lokho. Kodwa engizama ukukusho ukuthi lo mfana 
kaNtombi uyisigebengu ngempela?” 

“Usasho isigebengu - impungushe egqoke isikhumba semvu!” 
Esho ecikica amehlo uMbhele. Kufike isithombe sikaNtombi 
engqondweni yakhe. “Ukuba yingane! INkosi impela ngiqinisile!” 
Esho sakudabuka kodwa futhi ebhuqa. Anikine ikhanda 
ngokunyanya. 

Kube sengathi kukhona okumfikelayo emqondweni wakhe 
uMbhele, ashintshe ubuso. 

“Hawu, ake ngibuze: basathandana nalo mfana uNtombi?” 
Athi ukuhleka kancane uMaNgcobo uma ezwa lawo mazwi 
eqhamuka emlonyeni kaMbhele. “Cha, ungahleki; ngibuza 
ngempela.” 

“Angazi-ke lapho, kodwa ngabe sengizwile ngoZinhle 

– akukho angakwazi ngodadewabo uNtombi. Okufike kungixake 
43 



nokho ukuthi uNtombi akasathi vu ngaye.” Kube nento ethile 
emfikelayo engqondweni uMaNgcobo. “Uyazi baba kaNtombi 
ngakhumbula enye into njalo: kunencwadi engayithola ngoLwezi 
kulo nyaka ophelile esiketini sikaNtombi sesikole. Ngilokhu 
ngayibeka eshalofini lewodilophu, ngicabanga ukuthi isekhona.” 

“Nansi, ngiyayithola,” kuthi engakamniki uMbhele, kungene 
uZinhle afike athi liyasha ithanga. “Kodwa awusalibondi 
ngani? Wenzani nje kodwa?” Esho ngokunengeka uMaNgcobo 
ephuthuma ekhishini eyiphethe ngesandla leyo ncwadi. 

“Mama empeleni akukho thanga elishayo, ukuthi nje 
bengifuna ungamniki ubaba le ncwadi. Ngicelwe uNtombi ukuba 
ngenze leli cebo...” 

“Mama ubusufuna ukumtshengisa ngempela ubaba le ncwadi 
kaZakhele?” Efuna ukuthola kahle ukuthi lento ayicabangayo 
ngabe iyiyo ngempela yini uNtombi. Athi: “Kade ngangiyicinga 
ngingayitholi.” 

UMaNgcobo aziphendulele ngokuthi: “Ebengeke asho lutho 

ubaba wenu -” 

“We! Uthi umazi kahle ubaba?” Kubabaza uZinhle. 

“Phela ubaba wenu ngimazi kudala ningakazalwa kwanina.” 

“Mama ngiqonde ukuthi ukuba umtshengisile ubaba 

ebezothetha kabi!” 

“Uqinisile uZinhle mama, ngicela ungamniki ubaba le 
ncwadi.” 

“Manje njengoba bese ngize ngamtshela ngayo sengizobuye 
ngithini?” 

“Nginecebo: ngenhlanhla kunencwadi engisanda kuyithola 
ephuma kuyena uZakhele ephambanayo nale yokuqala.” 
Ibenze bajule ngemicabango lento eshiwo uNtombi. “Awuthi 

44 



ngiphuthume ngiyoyithatha.” Nangempela asheshe ayilande leyo 
ncwadi. Athi uMaNgcobo uyoke ezwe. “Nayo-ke mama.” 

“Nanso-ke, awuthi ngiyishintshe usuku nonyaka yikhona ubaba 
engeke abe nemibuzo eminingi. Akwenze ngokushesha lokhu 
uNtombi aze amamatheke uMaNgcobo ebona amadodakazi akhe 
emgugisa. “...Sengiqedile-ke mama, usungahamba nale ushiye le.” 
Esho ezishintshanisa izincwadi uNtombi. 

“Ayi, niyangichaza uma senitatazela kanje,” kusho 
uMaNgcobo. 

Ahambe esebuyela kuMbhele ekamelweni. 

“Cha waze wabonda bo, ububondani nezingane zakho?” 
kubuza uMbhele ebhinqa. 

Azihlekise ubala uMaNgcobo: “Ngifice ithanga lingakavuthwa 
kahle.” Bese emphuthuma, ethi, “O, nanso-ke incwadi ebengithi 
ngisakhuluma ngayo nakho sengiphazanyiswa uZinhle.” Athathe 
izibuko zakhe uMbhele azifake, amangale uMaNgcobo ukuthola 
ukuthi kanti uMbhele uzithanda kanje izindaba zezingane zakhe. 
Usengaze impela ayifakele izibuko le ncwadi? Ezibuza yedwa 
ngenhliziyo uMaNgcobo. 

“Le ncwadi uma ngiyifunda ngithola umqondo wokuthi lo 
mfana akasahlobene noNtombi. Lo mfana kodwa akakhohliwe 
siyizilima zakhe, uyazi wangithukuthelisa-ke manje uma 
esekhuluma kanje! Cha sengibonile, kufanele kube khona 
engikwenzayo ngalolu daba.” Awushintshe manje umqondo 
uMbhele. 

“Uzokwenzenjani manje baba kaNtombi? Ungalwi kodwa naye 
ngiyakucela.” 

45 



“Angizukulwa. Awubize le ngane okuthiwa nguNtombi.” 
UMaNgcobo ambize ngaleya ekhishini. “Le ncwadi uyibhale nini 
lo mfana wakho?” 

“Ngonyaka odlule.” Sekuphendula uNtombi. 

“Ngifuna umtshele uma umbona ukuthi ngithe izinkomo 

zamahlawulo ngiyazidinga. Angakulibali lokho. Ngisalindile.” 

“Yebo. Ngiyezwa.” 

“Kuhle-ke. Usungahamba.” 

Athi angahamba uNtombi kukhale ucingo lubanjwe nguVusi. 

Ahambe ayotshela ubaba wakhe ukuthi ufunwa ucingo. 

“Ubani yena lowo?” Esho esukuma embhedeni uMbhele. 

“Uthi unguMyeni.” 

“O, ngicabanga ukuthi uMseshi uMyeni.” Aphuthume 

ocingweni uMbhele efake i-vesti lodwa ngesingenhla. “Halo!” 
Kubingelela uMbhele. 

“Yebo, ninjani Mbhele? NguMseshi uMyeni lo okhuluma naye.” 

“Hawu, nguwena Myeni, ninjani kodwa?” 

“Cha, asikaboni lutho singezwa nina.” 

“Akufani; sisaqhukuluza nje okungasho lutho. Luhamba 
kanjani uphenyo?” 

“Ngikuphathele engikholwa ukuthi kuyokujabulisa 

– sesibatholile laba abashayisa indodakazi yakho ngemoto. 
Okumangalisayo ukuthi lo mfana okuthiwa nguZakhele Ndelu 
othandana noNtombi, indodakazi yakho, ukhona kulolu zungu 
lokubulala.” 
UMbhele akhamise umlomo eshaqiswa yile nto ayizwayo. 
“Awuphinde futhi, uthini? Kanti kunjani ngempela 
emhlabeni!” 

46 



“Kunjengoba ngisho nje. Akukho okunye. Lokhu 
sikuvumbulule ngesikhathi siphenya laba abenze wonke lo 
msebenzi. Hawu, ake ngibuze, usenjani yena undodakazi wakho? 
Useyakwazi ukuzihambela? Phela selokhu ngamgcina esibhedlela 
ehamba ngezinduku.” 

“Uchaza ukuthini Mbhele uma usho njalo? Anizwani yini?” 

“Impela khona asizwani yingakho nje ngisola ukuthi 
mhlawumbe naye ukhona kuleli tulo.” 

“Ngeke sazi-ke lapho, engingakusho ukuthi sisazoqhubeka 
nophenyo. Abasolwa bona bangaphakathi ejele njengamanje. 

Sekuseduze ukuba silithole lonke iqiniso njengoba linjalo.” 

“Ngiyabonga Myeni ukungazisa. Zamnandi lezo zindaba.” 

“Ngiyokubikela uma kukhona okunye esikutholayo.” 

Athi angalubeka phansi ucingo uMbhele ajule futhi 

ngomcabango ngento uMseshi asanda kumtshela yona. Akhuze 
ababaze yedwa. 

“Yini baba kaNtombi, kwenzenjani?” Kubuza uMaNgcobo. 

“Angazi nokuthi kumele lolu daba ngiluqale ngithini,” 
abambe ongezansi uMbhele. “Lo obekade eshaye ucingo uMseshi 
uMyeni.” 

“Uthini? Zibanjiwe izigila mkhuba?” 

“Yebo, kunjalo.” 

“Hawu! Maluphakanyiswe udumo Lwakhe!” Esho ebabaza 
nangezandla uMaNgcobo kodwa aphinde aqaphele ukuthi 
uMbhele ikhona namanje into engamphethe kahle. Ambuze: 
“Pho ngoba izindaba ezimnandi nje lezi wabukeka ungeneme 
nje?” 

47 



Ngokukhulu ukudideka engqondweni, uMbhele amphendule 
uMaNgcobo, athi: 
“Lo mfana kaNtombi, ukhona naye kulolu da…” 
“Hawu? Uthini kodwa baba?” 
“Kunjalo impela – nango-ke phela umkhwenyana wakwakho.” 

48 



7.

Angahlangabezani nabunzima uZinhle ngenkathi esefunda 
oNgoye. Ngaleyo ndlela kungadingi nokuba aze athole 
okokugibela ngoba empeleni kuseduze kakhulu nakubo. Indaba 
kaNtombi ibekwe eceleni ngoba nakhu usenomntwana ngeke 
esakwazi ukuqhubeka nokufunda. 

“Kunento engithanda ukuba kesithi ukubonisana ngayo 
webaba kaNtombi. Sizomisa kanjani mayelana nezindleko 
zokukhulisa umntwana wakhe uNtombi?” 

Aphendukele ngakuyena exwayile uMbhele sengathi uthi 

Mbuzo muni kodwa lo angibuza wona uMaNgcobo? 

“Angazi mina – kukuwena.” 

“Hawu baba kaNtombi ungakusho kanjani kodwa ukuthi 
awazi, cha ithanda ukungidida ngempela le nkulumo yakho.” 

“Kanti unjani nje? Sengibonile, le ngane ufuna ukuyona 
ngiqinisile ngempela!” Esho ekhombisa ukucasuka. 

49 



“Cha, baba akunjalo; ngithe nje akesixoxe ngekusasa le ngane 
ikakhulu njengoba nawe uyazibonela ukuthi ayikho into engabe 
isenziwa ilo mfana kaNdelu. Sekuvele kwahlala obala ukuthi 
uyisigebengu.” 

“Hhayi-ke ungehlule singalwanga baba kaNtombi.” Asho 
ngokunganaki uMaNgcobo kwazise ujwayele ukukhuluma 
anganaki. 

UMbhele imcasule le nkulumo kaMaNgcobo abese ethi: 

“Wena MaNgcobo uyangixaka umane ukhulume nje okufika 
engqondweni yakho ngaphandle kokuqaphela okushoyo, usho 
ukuthini ngempela uma ngabe ukhuluma kanje?” 

“Hawu baba kaNtombi, usuphatheka kabi impela 

ngizincokolela nje?” 

“Ubowaqaphela amagama akho ungamane nje ukhulume!” 

“Ngixolisa impela baba kaNtombi ngalokho.” 

“Impela nje ungaphinde.” 

Baphendulane ngaleyo ndlela okwezingane ezincane. Kucace 
kuMaNgcobo ukuthi uMbhele sengathi usenziwa nawukuguga 
ukuba nenhliziyo esheshe ithunukale, phela uMbhele usefikile 
eminyakeni engamashumi amahlanu nesithupha. Sihambe 
isikhathi size sifike esokubeletha kukaNtombi, athole umfana. 
Kuthokozwe kube mnandi umntwana akhungwe ngezipho kube 
njeya. UMaNgcobo ambuze umbuzo abengawulindele uNtombi. 

“Ucabangani kangaka Ntombi mntanami?” 

“Mama, kunento engidlayo enhliziyweni yami – ” Kusho 

50 



uNtombi ngezwi eligcwele umunyu. 

“Mama, angazi ngizoqala ngithini.” 

“Hlala phezu kwendaba ungabe usakhuluma izinto eziningi.” 

“...Angazi ngizomkhulisa kanjani uLunga njengoba 
ngingasebenzi nje. Nakhu futhi noZakhele uzifanele nomuntu 
ongekho njengoba kusafanele abhekane neNgalo yoMthetho nje.” 

“Cha, ungakhathazeki Ntombi ngikhona mina ngizokusiza 
ngayo yonke indlela. Awukahle, kanti lo mfana wayeqondeni 
kwasekuqaleni ngoba uma ngibheka impilo yakho sengathi 
ubehlose ukuyicekela phansi?” 

“Uma ngikutshela iqiniso mama uZakhele angimazeli 
bugebengu. Empeleni kungithusile ukuzwa ukuthi 
uyabandakanyeka kulesi sigameko lapho ngacishe ngalahlekelwa 
khona impilo yami. Futhi uZakhele kule ncwadi angibhalela yona 
owacishe wayinikeza ubaba, washo ukuthi obaba bethu abezwani 

– inkukhu nempaka! Ukuthi kubangwani naye akazi. Ngakho-ke 
akukafiki ukuba ngikwamukele ngokuphelele ukuthi uZakhele 
ngempela nguyena owabhala incwadi yokuba sihlukane nokuthi 
futhi nguyena owafika neqhinga lokuba ngishayiswe ngemoto.” 
“Kahle-ke, unesiqiniseko kangakanani sale nto oyishoyo?” 
Iqale ukumthatha manje uMaNgcobo le nto eshiwo nguNtombi. 

“Angisho ukuthi ngempela kunjalo kodwa akufani noZakhele 
konke lokhu aboshelwe khona. Uma futhi usubheka nesandla 
saleya ncwadi yokugcina ekubaba njengamanje asifani nesakhe.” 

“Hhayi, wakhuluma wageqa amagula bo Ntombi! Futhi 
indlela obeka ngayo mntanami ingenza ngisole nami ukuthi 
kukhona okushaya amanzi ngale ndaba yalo mfana wakho. 
Kodwa-ke okungimangazayo ukuthi ubaba wakho akezwani 
noNdelu, futhi uma ngikhuluma iqiniso ngiyakweshwama lokho 
ngoba besafunda ekolishi kwakungamathe nolimi! Kodwa-ke 

51 



okwathi ngokuhamba kwesikhathi baxabana.” 

“Yebo kunjalo. Uyakhumbula ngikutshela ukuthi sasifunda 
ndawonye nobaba wakho e-Saint Augustine’s, eNquthu?” Avume 
uNtombi. “Kusukela ngalezo zikhathi ngiqala ukwazana nobaba 
wakho base bevele bengabangani noNdelu, kuyacaca-ke ukuthi 
ikhona into abayibanga.” Athule isikhashana uMaNgcobo 
umqondo wakhe ujulile, agwinye amathe, bese ethi: “Khona 
empeleni le ndaba yakho ngike ngathi ukuyithi fahla kubaba 

wakho.” 

“Wathini?” Ebuza ngokukhulu ukushesha uNtombi. 

“Ube ngumuntu oyikhahlelayo le ndaba. Kodwa ngokubona 
kwami ubesafuna ukubona ukuthi ngizokwenzenjani. Ngibona 
sengathi usazowushintsha umqondo; sengiyamazi ubaba wakho, 
kwenye inkathi uke azenze umuntu oyiphikayo into kanti usuke 
esafuna ukubona wena ukuthi uthini.” 

“Ngiyabonga kakhulu mama ngemizamo yakho yokungitakula 
kulolu bishi.” 

“Phela noma kunjani Ntombi uyingane yami, ngeke 
ngikulahle.” 

Kube sengathi ikhona into emfikelayo engqondweni uNtombi. 
Athule isikhashana esacabanga indlela azoyethula ngayo, bese ethi: 

“Angazi mama uzokuthatha kanjani lokhu engifuna 
ukukusho.” 

UMaNgcobo ambuke ngokumangala uNtombi. 

“Sekwenzenjani Ntombi?” Ebuza ngokukhathazeka. 

“Akukho lutho olubi. Ukuthi nje ngicabanga ukuziqalela 
umsetshenzana ozongingenisela imali ukuze ngikwazi nami 
ukumthengela izinto ezincane uLunga.” 

52 



Imfikesele umunyu uMaNgcobo le nto eshiwo uNtombi. 
Kodwa azibuze ukuthi ngabe yini kahle hle le akhuluma ngayo 
ngoba akacacisi. 

“Cha, mama, ngifuna ukuba umuntu ofuna ukuthungelwa 
impahla eze lapha kimina ngimthungele yikhona nami ngizothola 

amasentshana okuzibheka kanye nengane. 

Imjabulise uMaNgcobo le nto eshiwo uNtombi. 

“Ntombi, mntanami, usuyakhula-ke manje uma usukwazi 
ukukhuluma kanjalo. Akufuneki uthembe ukuthi umzali 
uzokwenzela yonke into. Kuyafuneka nawe kube khona into 
oyizamayo ukuze ukwazi ukwenza into ezokuvumela. Umbono 
omuhle lowo. Ngizomtshela nobaba wakho. Angiyiboni inkinga.” 

Ngaleya eshantshi uZakhele uphika ulala ngomhlane ukuthi 
yena uyabandakanyeka kulesi sigameko lapho khona uNtombi 
wacishe wafa. 

“Kwamina ngangiphatheke kabi ngokulimala kukaNtombi 
ngalobo busuku. Ngangingayenza kanjani nje kodwa into enjalo?” 

“Cha, siyakuzwa lokho. Umbuzo uthi: kungani waba 
ubhongoza kuleli tulo lokubulala uNtombi Mbhele?” Kubuza 
umseshi uMyeni ngokukhulu ukungancengi. 

“Mina angikaze ngihlele tulo, ngakho-ke yonke le nto 
ongibuza yona angiyazi.” 

Alubambe lapho udaba uMyeni. Athi uzohlala esitokisini 
kuze kutholakale obunye ubufakazi. Zihambe izikhathi lushukwa 
udaba aze abizelwe eshantshi uNdelu kubonakale nasebusweni 
ukuthi uxwayile. 

“…Ngingena ngaphi ezintweni zezingane? Angazani mina 
nayo yonke le mbudane eningitshela yona! Ngihlonipheke kabi 

53 



mina emphakathini ukuthi ngingehliswa isithunzi ngodaba 
olunje, ziningi kabi izinto okufanele ngabe ngiyazenza.” 
Kukhuluma uNdelu ngokuthukuthela. 

Ehlise umoya manje uNdelu ngemuva kwenkulumo kaMyeni. 
Abone uNdelu ukuthi usehlangene nezimbila zithutha. Kuthi 
engakaqali ukuphendula ezwe ngomsizi kaMyeni esethi: 
“Asithandi ukushoniselwa ilanga, usemningi umsebenzi 
osasibhekile.” 

“Kulungile, ngoba nifuna iqiniso ngizosho. Angazani netulo 
lokubulala uNtombi. NoNtombi lowo ngangingamazi, ngabona 
ngendodana yami ingicela ukuba uNtombi ahlale emzini wami 
wasichaza nesimo ayekusona. Ngavuma-ke.” 

“Pho uma ukuphika konke lokhu okushiwo yileli qembu 
lezigebengu elithi nguwena owathi mabenze lokhu yini eyenza 
baqhubeke nokukukhomba ngomunwe bethi baqashwa 
nguwena?” 

Kuthi nswi athi ukhipha izwi libambeke ahluleke ukukhuluma. 
Okumane kufike emqondweni wabaseshi kube ngukuthi alikho 
iqiniso ezintweni azishoyo uNdelu; lokho kubuye kubonakale 
nangendlela aphendula ngayo imibuzo. Leli cala likaNtombi 
lihambe lize lifike enkantolo. Liqulwe kungasekho ukucasha 
kuNdelu amaqiniso sekumele ahlale obala. Kwathi sekuphuma 
isinqumo sejaji sokuthi uZakhele utholakala engenacala wajabula 
waze waphuma izinyembezi uNtombi. UZakhele agqolozele 
uNtombi ngamehlo agcwele injabulo, baqale lapho ukubona 

54 



ngenye indlela uMbhele noMaNgcobo ukuthi indaba inkulu 
phakathi kwabo futhi sengathi iya kude. UNdelu anyonkoloze 
kabi umfana wakhe uZakhele eseqhutshwa nalabo ahlangene 
nabo sebeyogqunywa esitokisini. Kuthi kusenjalo amehlo 
kaNdelu nakaMbhele ahlangane, asho ngokwenyanya uNdelu 
athi: “Angithuswa mina ngenyoka efile!” Asale exakekile uMbhele 
ukuthi uNdelu uchaza ukuthini ngala mazwi akhe. 

55 



8.


“Ngimgcine ethi uya kumngani wakhe uThuli,” kusho uVusi. 

Uma uZinhle noNkosi bebuzwa bathi abazi lutho bona 
ngokunyamalala kwakhe. 

“Kodwa MaNgcobo uthi uyangibonisa nje umkhuba omusha 

le ngane esiwuqalile?” 

“Ngiyabona baba.” 

“Ngangithi le ngane iyokhula ibe qotho ihambe 
ezinyathelweni zami kodwa uma iqhuba kanje ngizwa 
nginokungabaza. Ngenkathi isencane ngangithi izofunda 
lukhulu kimina kanti ngiyazikhohlisa! Awubheke nje amanyala 
awenzayo...!” Ababaze uMbhele kubonakale ukuthi usadidekile 
ngempela engqondweni. 

56 



Kuthi lapho eseqedile ukukhuluma kanjalo uMbhele asale 
nenkinga uMaNgcobo yokungazi ukuthi uzophendula athini 
ngaphandle nje kokuthi: 

“Intombi? Hhayi emzini wami!” Ekhombisa ukunengeka 
uMbhele. Aqhubeke, athi: “Angacabangi!” Esho ephikisa 
nangesandla, “into engenamsebenzi leyo, ngeke ngakuvuma lokho 

– akahambe akwenze ngaphandle lokho hhayi lapha emzini wami! 
Sesizophathwa zingane manje?” Asho sengathi uMaNgcobo unayo 
impendulo yalowo mbuzo. “Uma esezibona ukuthi useyintombi 
akaphume ayogana ahlale emzini wakhe.” 
“Kukhona into engikhathazayo njengoba engekho owaziyo 
ukuthi uNtombi ukuphi; uma esevelelwa ingozi lapha 
kuyothiwani?” 

“Linye nje elami ukuthi ngeke alunge esengaphansi 
kwesandla sami. Njengoba eseqala lo mkhuba wokunyamalala 
anginakumbekezelela mina nakancane, ngiyomphihliza ngesagila 
sami kuphume igazi leli elishisayo elisekhanda! Abadala babeyaye 
bathi uma ingane ihlupha kufanele uyigqeme ingozi kuphume 
igazi elibi elishisayo.” Ahleke sakubhuqa uMbhele. “Nakithina 
kwakunjalo njengoba usibona nje siqondile,” kubonakale ukuthi 
iyamchaza le nto akhuluma ngayo ikakhulu uma ekhumbula 
lawo mazwi abadala asebadlula emhlabeni, aqhubeke athi: “Futhi 
ngempela abadala babehlakaniphile yize noma babengayanga 
esikoleni. Imfundiso yabo namanje ngisasho ukuthi idlula 
eyasesikoleni ngokwakha isimilo sengane.” 

“Baba kaNtombi, usho ukuthi noma umntwana angangaya 

57 



esikoleni? Cha, angikuzwa kahle,” kusho uMaNgcobo kubonakala 
ukuthi ufuna ukucaciseleka. 

“Cha, ngiyakuzwa lapho baba kaNtombi.” 

“Uyabona,” esho egcizelela uMbhele, “ngiyaye ngithi 
inenhlanhla ingane enabazali abakhanyiselekile ngobumqoka 
bemfundo ngoba bayakwazi ukuyishabashekela bayibeke 
emadlelweni aluhlaza, kodwa-ke zikhona izingane noma kunjalo 
eziphuma eceleni okukajosaka kuthi sezimi kahle ngokwemfundo 
zenze okwazo!” Athule isikhashana sengathi useqedile, bese ethi: 
“Ngithi mangikusho lokho!” Kuthuleke futhi. Aphinde futhi 
izwi selithanda ukushintsha, athi: “Uma ngikhuluma ngalokho 
ngisuke ngikhumbule le ndaba esebhayibhelini yabantwana 
bakwa-Israyeli okwathi sebeseKhenani bakhumbula eGibhithe 
ezweni lobugqili. 

“Uselapho nje ungikhumbuza uthisha uZondo ngesikhathi 
sisesekolishi, usamkhumbula?” UMbhele avume. “Wayevame 
ukusitshela ukuthi ngeke uhlwayele imbewu kabhontshisi 
kuqhume ubhatata emhlabathini, kuphela uvuna okuhlwanyelile; 
wayeze alinganise ngomfundi ongawenza umsebenzi wakhe 
wesikole bese elindela ukuthi uzophumelela ekupheleni konyaka.” 

“Uqinisile ngempela, ngihlale ngisho nami ngithi labo 
bafundi uthisha wabo okwazi ukunika izeluleko ngokulinganisa 
ngezibonelo, banenhlanhla. Bakhona-ke inhlanhla yabo 
abangayishayi mkhuba umuntu aze abone ekugcineni 
mhlawumbe eseze waba sogibeni.” 

58 



Baphazanyiswe umsindo owenziwa nguNtombi engena 
ngasekhishini. UMbhele aphose amehlo odongeni athole ukuthi 
isikhathi sekuyihora lesikhombisa ebusuku. 

“Ngiyaxolisa baba, ngisuke nga…” 

Asikaze ukumqhumisa ngempama avike uNtombi, akhuze 
ababaze uMaNgcobo, “Ngiyosuke ngiyibhekise kuwe njalo, 
akungathi uma ngikhuza ingane bese uyayivikela ungibheke kahle 
mina!” Angqangqe esikhaleni uMbhele. Kuthi kungalindelekile 
ayijikijele impama ihlale esihlathini kuNtombi ophe igazi 
emakhaleni, aphume eseqhasha uMaNgcobo ekamelweni ebona 
ukuthi okulandelayo izohlala kuyena. Naye uNtombi aphume 
engasazi ukuthi uphume kanjani ekamelweni lapho uMbhele 
esethi uyohosha imvubu ngaphansi kombhede. Amcinge indlu 
yonke uMbhele angamtholi uNtombi ukuthi ubaleke washona 
ngaphi ngisho nangaphandle kwendlu imbala nabo omakhelwane 
sebeze baphuma ezindlini zabo befuna ukuzibonela ukuthi 
kwaqhuma isililo kwaMbhele, yini? Kwenzenjani? 

“Hawu! Kahle phela baba sekwanele, usufuna ukumbulala yini 
umntanami?” Kusho uMaNgcobo ngelidabukisayo. 

“Angiyifuni ingane engezwa uma ngiyikhuza, kuyoze kube 
nini ngempela ngikhuluma into eyodwa kule ngane ingafuni 
ukulalela?” 

Phela uMbhele akabe esavimbeka kalula uma eseze weqiwa 
intukuthelo. Lapha-ke kuNtombi sekuphele nalolo thando 
abemthanda ngalo waze walimisa ngesihloko wathi: “Le ngane 
isizikhiphile kimina!” Ngesikhathi esesho kanjalo kucace 
ukuthi uThukela lugola izintethe. Kubonakale nokho ukuthi 
ushayeke kakhulu uNtombi, uMaNgcobo acele ukuba uNtombi 
aphuthunyiswe esibhedlela, nangempela bahambe. 

Kuthi sebesesibhedlela kuxubane ukwethuka nokujabula 

59 



udokotela etshela uMaNgcobo abekade engakulindele. 

“Ungathuki nkosikazi Mbhele, kuzolunga konke. Umntanakho 
usathathwe isithongwana,” ababuke udokotela, ”akukho 
okuke kwamehlakalela mhlawumbe okungase kube imbangela 
yokulimala kwakhe ngale ndlela?” 

Babukane ngamehlo akhuluma buthule uMbhele 
noMaNgcobo. Bese uMbhele ethi: “Akukho lutho dokotela…,” 
ezama ukuba udokotela angasoli lutho. 

“Pho yini wavuvukala kangaka ezihlathini futhi ebomvu igazi 
ehlweni langakwasokunxele, ukhona mhlawumbe omshayile?” 
Udokotela ebuza efake izandla emaphaketheni ejazi lakhe 
elimhlophe. 

Aphendule ngokungingiza uMbhele: “Cha-cha-cha, akunjalo 
dokotela. Nathi simbone esenje lo mntwana asazi-ke ukuthi 
udliwe yini.” 

Ngemva kwaleyo nkulumo yakhe uMbhele ambuke ngehlo 
unkosikazi wakhe uMaNgcobo sakumntshontsha ngamehlo. 
Akubone lokhu udokotela kodwa ashaye sengathi akaboni lutho. 
Kuthi uma bethi bazohlala aze aphaphame uNtombi; udokotela 
abenqabele, athi: “Asikho isidingo – noma ningakhululeka; 
ningambheka nakusasa.” Udokotela ababuke lapho sebehamba 

uMbhele noMaNgcobo anikine ikhanda. 

“Kodwa baba usuthini manje kudokotela?” 

Ambuke kancane uMbhele uMaNgcobo, amane athi: “… 

Ngani?” 

“Ngesikhathi udokotela ebuza ukuthi ukhona yini omshayile 
uNtombi aze alimale?” 

60 



“Uyabona, ngiyayazi mina into engiyenzayo, ngelinye 
ilanga uyongibuza ungiphale ulimi...!” Kube nomzuzu oshubile 
uMbhele azwakale esethi: “Wena nkosikazi uyangixaka ngoba 
uhlale unokwakho nje okubheke eceleni.” 

Ngokwejwayelekile uMbhele ungumuntu onekhono lokucasha 
ngesithupha. Akanqeni nje kuthi into azi kahle ukuthi ibhekene 
naye isigcino icala alithwese omunye umuntu. Kodwa uma 
umsola ngakwenzile nixabana kuze kube nguwena olula ingalo 
yoxolo. Ingani kufana nale ndaba yakhe noNdelu. Indaba 
yasuka ngokuba uMbhele afune kulalelwe umbono wakhe 
mayelana nokuvuselelwa kwezikole uNdelu wawuphikisa lowo 
mbono wabeka ukuthi lowo mthwalo mawubekwe emahlombe 
kaHulumeni. 

Kuke kuthi ethule acabange omunye wabazali, uNgobese, 
ngesikhathi ebhekise kuyena, ethi: “Wena Mbhele, yini 
umphakathi ongakwethemba ngayo ngoba selokhu waphatha 
esikoleni sabantabethu akukho shintsho olukhona. Uphawula into 
engekho nje, uchitha isikhathi sethu!” Amphathe kabuhlungu 
lawo mazwi phezu komzamo ongaka wokwakha isikole. 

Omunye wabazali okuthiwa uNdlovu, wathi: “Mina 
ngiyawusekela umbono kaNdelu: uphusile kakhulu! Bheka 
nje uNdelu akashongo ukuthi ngoba nakhu isikole sakhe 
sisemaphandleni, ngeke enze lutho kunalokho wakubeka 
emahlombe akhe ukuba isikole sigcine sesinamathange 
amanzi. Ngakho njalo ukuthi waxhumana neminyango efanele 
kaHulumeni, kwahlelwa ukuba kube nezinqola eziyolokhu 
zifika ukuzothulula amanzi emathangini – into umphakathi 
waseMatshane owawungayicabangi nakancane ukuthi ingase 
yenzeke ngelinye ilanga.” 

Isigcino ngemva kwempikiswano eyaba yinde impela 

61 



kwathathwa umbono kaNdelu. Phela uNdelu wagadla ngephuzu 
elalithi izingane zasemaphandleni azifani nezasemadolobheni: 
abazali bazo baziqhuba ezikoleni ngomcacamezelo ekubeni 
nezinga lokuphila jikelele phakathi kwelasemaphandleni 
nelasemadolobheni alifani. Kwathi-ke umhlangano sewuphuma 
uMbhele wathi konke lokhu uNdelu akubekile kugcwele 
izintuli ngoba nakhu enguthisha-nhloko esikoleni sasemakhaya. 
Ukuhlukana kwemibono yabo kwabenza bahlukana udu. 
Akafuni-ke uMbhele ukuphikiswa entweni aseyishilo. 

“Mama, ubaba ubesemshayelani ngaleya ndlela ebuhlungu 
kanjeya uNtombi?” Kubuza uVusi ekhombisa ukukhathazeka. 

UMaNgcobo ayeke ukusula itafula lasekhishini umzuzwana 
abuke uVusi ezwe kucweba izinyembezi kodwa azame ukufihla. 

“Awuhambe uyolala, kusasa isikole.” Amchilize kanjalo 
uMaNgcobo uVusi kodwa ube ulokhu umhluphile lo mbuzo 
engqondweni yakhe uMaNgcobo. 

Ziningi ezinye izinto uMaNgcobo angathandi ukuziveza 
ngoMbhele ezinganeni zakhe ikakhulu lezi ezithinta ubuthaka 
bakhe. Kodwa noma kunjalo ubuye azithole esephunyuka 
engaqondile. Kuthi kusenjalo uMbhele ezwe uMaNgcobo esethi: 

“Uyazi baba kaNtombi sengizibona sengiqwasha ebusuku, 
angazi ukuthi kudalwa yini.” 

“Nami ngisazibuza ukuthi ungihluphelani nje ngempela 
ngokude ulokhu uphenduka; bheka nje usuze wajuluka - 
kwenzenjani?” 

“Ngeke ngikutshele ngoba kuyafana ngeke ungikholwe.” 

62 



“Kahle wena bo!” Ethuswa yila mazwi awashoyo uMaNgcobo, 
“Usuwazi kanjani? Phela akusho ukuthi sengiphika noma yini 
oyishoyo…khuluma ngizwe!” 

“Hawu,” esho ngokumangala uMbhele, “uthi kodwa akuyona 
inyongo nje ekuphethe? Kufanele uyikhiphe,” esho ngokukhulu 
ukunganaki uMbhele. 

“Ngiqinisile baba kaNtombi.” 

“Hhayi bo, musa ukuhhuma lapha, ingani uqeda kuthi 
ubuthongo kabehli manje usungitshela ukuthi uphuphile, 
ngikholwe ikuphi-ke mina?” 

“Ngizothi ngizumekile isikhashana ngavuswa ileli phupho 
elingishayisa ngovalo.” 

“UMbhele amane akhumbule amagama awashilo 
kuMaNgcobo esibhedlela lapho ethe, “...wena nkosikazi 
uyangixaka ngoba uhlale unokwakho nje okubheke eceleni.” 
Sihambe isikhathi kuthi phakathi kwamabili avuke esekhala 
ngomntanakhe uMaNgcobo, uMbhele avele athathe impepho 
ehlala ngaphansi kombhede wabo ngasohlangothini lwakhe 
ayishise ethi uxosha amaphupho amabi ahlasele uMaNgcobo. 
Kugcwale intuthu endlini uThemba azwakale esekhwehlela. 

“Ubaba wayevame ukusitshela sisakhula ukuthi imimoya 
emibi ixoshwa ngayo impepho le,” kusho uMbhele ebhekise 
kuMaNgcobo okungasavumi ukuba alale. Asukume aye ewindini 
aphenye ikhethini abone inkanyezi idabula emkhathini azwakale 
esethi, “Cha, kuyolunga.” 

Izinto omunye umuntu angeke azinake zisho lukhulu 
kuMbhele. Bheka nje ngoba kuyaye kuthi uma liduma izulu 
umthole esephuma phandle eseyofafaza usawoti omahhadla ethi 
uvimbela lona izulu ukuba lingangeni ekhaya. Ngemva kwalokho 

63 



umuzwe esethi makumbozwe zonke izinto ezicwebezelayo 
ngezingubo, uma kukade kudlalwa umabonakude athi awucishwe 
lize lidlule izulu. 

64 



9.

“Kunjalo baba, lesi sinqumo sengisithathile futhi angisajiki 
kusona.” 

“Ukuba niyezwa; angifuni kube khona oyothi akezwanga. 
Into engingayifuni ukuthi ngelinye ilanga kwenzeke okuthile 
okuphambanayo nala magama ashiwo yilo,” ekhomba uNtombi 
uMbhele. “Sengisholo ukuthi mina ngifuna umuntu awagcine 
amazwi akhe angasho lokhu namhlanje kusasa asho lokhuya, 
angiyifuni impela leyo nto!” UMbhele akhiphe isexwayiso 
esiqinile. 

Nokho izinto seziqala ukushintsha ngoba esikhathini esidlule 
wawungeke umthole uMbhele eba nesikhathi sokuhlala phansi 
akhulume nengane. Kusho khona ukuthi izikhathi azisafani 
nakuqala. Kube sengathi liphume nobomvu uma uNtombi esethe 
uyawuyeka umqondo abehamba ngawo esebona ukuthi sonke 
lesi sikhathi ubenhlanhlatha. Akhululeke uMbhele. Bakhululeke 
nabanye. Kube sengathi zonke izinto sezibuyela esimweni 
esejwayelekile. Kuthi kusenjalo kuzwakale ukuthi uNdelu nalabo 
ayehlangene nabo ecaleni lokwakha itulo lokubulala uNtombi, 
sebeyophuma esitokisini ngoLwesine okuyiwa kulona. Phela le 
ndaba iqhamuka noMaMngadi ofundisa kanye noMaNgcobo. 

“Kunjalo nje baba kaNtombi.” 

65 



“Hawu, ngempela?” Ebamba umlomo ngesandla. “Yinto 
yanini leyo?” 

“Yaqala-ke inkathazo!” Asho kanje bese ethula isikhashana 
uMbhele, agwinye amathe. Ajule ngengqondo. 

“Kanti ngempela baba kaNtombi naxatshaniswa yini noNdelu 
ngoba ngithi naningamathe nolimi kudala?” 

Aphakamise amehlo uMbhele abheke uMaNgcobo athi esuka 
lapho amgqolozele ecabanga lo mbuzo awubuzayo. 

“Hhayi-bo MaNgcobo!” Ekhombisa ukwethuka 
uMbhele. “Awusazi manje? Ingani wazi kahle ukuthi uNdelu 
wayengibangisa wena ngiseyibhungu nami?” 

“Indaba endala kangaka baba kaNtombi? Bengithi isiyaphela 
nje kudala!” 

“Angikhohlwa phela mina uma umuntu ake wangiphatha kabi.” 

“Baba, kufanele ufunde ukwedlulisa izinto. Akusizi 
ukubambela abanye abantu amagqubu ngoba ekugcineni kulimala 
abantu abaningi.” 

UMbhele amzibe uMaNgcobo enze sengathi akakuzwanga 
lokhu akushilo. Kudlule imizuzwana emibalwa uMaNgcobo 
ezithulele nje; agcine ngokuthi: “Mmm…,” sengathi uyaquma 
kube kuphela. Babukane sengathi bafuna ukubona ukuthi ubani 
ozoqala inkulumo kuqala, kuze kulamule ukukhala kocingo. 

“Halo,” kusho uMbhele, “ngikhuluma nobani?” 

“Cha, imina uMyeni Mbhele.” 

“Ngabe sesiyaboshwa yini?” Eteketisa uMbhele, “Sashayelwa 
abantu abakhulu namhlanje singabalindele…?” 

“Ungethuki, akukho lutho olutheni okwamanje, kodwa 
bengingathanda uke uthi gqi ngapha emaphoyiseni kusasa. 
Kumayelana noNdelu.” 

66 



“Kukhona yini osukutholile?” 

ngoba ungathi uyakhuluma kanti kukhona abakulalele.” 

“Cha, khona uqinisile. Ngifike ngasikhathi sini?” 

“Awenze kube ihora lesithathu ntambama, ngiyobe ngikhona 

ngikulindile.” 

Bavalelisane. 

“Nangu ethi angivele emaphoyiseni kusasa uMyeni. 

Kumayelana noNdelu.” 

“Hawu, uthi wenzeni?” 

“Akafunanga sigeqe amagula ocingweni kuphela nje ugcizelele 
ukuthi angifike kusasa. Le nto ingicabangisa izinto eziningi kabi. 
Umbuzo wami wokuqala engqondweni ukuthi ngihlanganiswa 
yini mina noNdelu manje ngoba ngithi indaba yethu isiyaphela 
kudala, cha imihlola yami phela le! Kazi uMyeni ufuna ukuthini 
kimina? Kudela owaziyo!” Abambe umlomo sengathi uyashisa 
uMbhele. 

“Ngempela iyamangalisa le ndaba engapheli; ngike ngizwe 
kuthiwa eyamadoda iyaphela kodwa ngiya…“ 

“Awuyeke ukungena uze uthi shi izindaba ezingahlangene 
nawe, kodwa uyokhula nini ngempela?” UMbhele kubonakale 
ukuthi iyamkhathaza le nto yokubizelwa emaphoyiseni. 

Kuhlwe. Kuse. Nangempela uMbhele ababele khona 
emaphoyiseni ngezikhathi zantambama. 

“Hawu wafika ngisacabanga ngawe Mbhele,” kusho uMyeni 
esukuma esihlalweni ehhovisi lakhe elula isandla kuMbhele. 

“Yebo sengifikile Myeni; ngithi-ke mangizozwa lolu daba 
ofuna ukuluxoxa nami.” 

“Kunjalo impela.” Adle imihlathi uMyeni bese okhela ugwayi 

67 



abheme. “Ngifuna ukwazi ukuthi le ngxabano yakho noNdelu 
isukaphi ngoba uNdelu usaqhubeka nokukusongela…” 

Asheshe amphendule masishane uMyeni esejahe ukusho le nto 
afuna ukuyisho: 

“...Ungasho Mbhele ukuthi awunendaba naye ngoba awazi 
ukuthi ukucabangelani lapho ekhona. Mina ngizama ukukusiza 
ngithole ingqikithi yalokhu kungezwani kwenu kungaze konakale 
izinto eziningi.” Kuxwayisa uMyeni. 

“Kanti utheni?” Eseqala ukwethuka manje uMbhele. 

“Uthe ngesikhathi ededelwa ejele angokutshela ukuthi 
ubogawula ubheke!” Akhiphe amehlo abe makhulu uMyeni. 
“Ngibe sengiyamtshela ukuthi kwakhona ukusonga kuyicala, 
futhi uma kuke kwakhona into ekuvelelayo uyoba ngumsolwa 
wokuqala, wamane wathi kwawona umthetho awusona 
isixazululo kule ndaba yakho naye. Yingakho-ke ngithe ake 
ngikubize sikhulume kabanzi ngalolu daba njengamadoda.” 

Ajuluke manje uMbhele uma ezwa le nkulumo kaMyeni, 
imshayise ngovalo. Athathe iduku azesule esegqunqe waba 
mnyama. Asuke lapho agqolozele ukhokho wogwayi osevazini 
oshiywe uMyeni ngesikhathi ethulula khona izinsalela zogwayi. 
UMyeni ambuze ukuthi uthini-ke, athi: “Angazi ngempela ukuthi 
ngiyoyiqala ngiyithini le ndaba ngoba angisazi ukuthi uNdelu 
ufunani.” Athule isikhashana, aqhubeke: “Ngisadidekile njengoba 

68 



ungibona nje, ukube ebeseduze uNdelu impela bengiyoke 
ngimbuze ukuthi kahlekahle ungilandela nani ngempela ngoba 
kuyacaca ukuthi kukhona akuqondile kodwa ukuthi yini ngeke 
ngikutshele.” Athi angaqeda ukusho njalo agobodise ikhanda 
uMbhele, aququde imihlathi. 

Ahlahle amehlo uMbhele sengathi uthi Ukuthathaphi lokho? 

“Ye-ye-yebo kunjalo. Waze kanjani?” 

“Phela mina nginguMseshi ungakukhohlwa lokho.” Athi 
angaqeda ukusho lokho uMyeni bese emhlala entanyeni 
ngombuzo futhi uMbhele: “Ngakho-ke ngisafuna ukwazi 
ukuthi ngabe anikaze nixabane yini mhlawumbe ngento ethile 
nisesemaphoyiseni?” 

“Khona sake saxabana nje ngenye into engasho lutho.” 

“Kuhle ngoba wena Mbhele uyawazi umthetho. Emehlweni 
omthetho ayikho into encane nenkulu, qhubeka-ke…” 

“Noma kuyindaba endala kakhulu leyo; saqale saxabana 
sibanga unkosikazi wami lo ongiganile ngesikhathi eseyintombi; 
sibanga ukuthi ngangiyigagu ekwesheleni. Ekugcineni intombi 
yaqoma mina phezu kokuba babefuyile impela kwaNdelu. 
Kwathi ngokuhamba kwesikhathi ngashiya emaphoyiseni ngoba 
isikhundla engangibambe kusona sanikwa omunye, naye wenza 
okufanayo ngemva kwalokho wangilandela. Ngokuhamba 
kwesikhathi sangena emkhakheni weMfundo sagcina 
sesingothisha nhloko sobabili ezikoleni ezehlukene okwathi 
ngelinye ilanga ngithi ngibeka umbono wami kubazali mayelana 
nokuvuselelwa kwezikole, uNdelu wawuphikisa lowo mbono 
abazali bagcina bethathe uhlangothi lwakhe.” 

“Kambe ngaleso sikhathi nanilapha eSikhawini?” 

69 



“Kunjalo impela.” 

nguthisha nhloko ngokunjalo…” 

UMbhele amngene emlonyeni. 

“Uze ubone Myeni ukuthi nginebhadi – uNdelu lo ungilandela 
ngayo yonke indlela noma yikuphi lapho ngikhona ngisho impela 
nangasohlangothini lomsebenzi.” Esho ngokukhulu ukunengeka 
uMbhele. 

“Kunomuntu engake ngambuza ngawe noNdelu wathi 
naningabangani abakhulu, kodwa uthi akazi naye kwase konakala 
kuphi ngemva kwalokho.” 

UMbhele kwathi uma ezibuza ngalo “muntu” uMyeni 
angafuni ukumusho ukuthi ubani kwafika isithombe 
sikankosikazi wakhe kuqala engqondweni. Angamtshengisi 
uMyeni ukuthi ukungamdaluli kwakhe lo muntu akhuluma 
ngaye akumphathi neze kahle, futhi angatshengisi ukuthi 
amsolayo unkosikazi wakhe. 

“Hhayi, angiphiki khona ukuthi sasingabangani abakhulu 
mina noNdelu; wawungafunga ukuthi singabandawonye 
ngendlela esasizwana ngayo!” Ababaze uMbhele sengathi kwayena 
uyasibona kabusha manje isikhathi esimnandi esasibahlanganisile, 
ezwe kushisa izinyembezi emehlweni. 

UMyeni ambuke athi njo uMbhele emehlweni sengathi ufunda 
amehlo akhe ukuthi aphethe myalezo muphi. Ahefuzele kancane 
edonsa umoya uMyeni. “Cha! Ngiyakuzwa Mbhele kodwa-ke 
akusenani, linye nokho engingalisho ukuthi uboqaphela; angizwa 
kahle ngale nkulumo kaNdelu ukuthi iqondeni, iyethusa! Uma 

70 



umuntu esuke ekhuluma amazwi anje kusuke kukhona ugcobho 
othile. Nokho noma kunjalo okungixakayo ukuthi uNdelu la 
magama akhe awafani naye – kuyaphambana impela nesimo 
abukeka eyisona; konke njalo lokho kuyangidida. Kodwa-ke 
kulungile, ngingathi okwanamhlanje kwanele nakhu nesikhathi 
sesithanda ukubaleka.” 

“Uthini? Awuphinde futhi!” UMbhele ethuswa yilokhu 
akushoyo uMaNgcobo. 

“Kunjalo baba kaNtombi, ungitshela lokho nami uNtombi.” 

“Lo mfana kaNtombi uthi usefuna ukuthatha indodakazi 
yami? Njengoba uNtombi eseluhlaza enje? Hhayi, kahle wena bo! 
Insambatheka yani le oyishoyo?” Esho ngokukhulu ukushaqeka 
uMbhele. Baqhubeke nokudla kuthi ngemva kwesikhashana 
sekwehle igwebu, uMbhele athi, “Okungiphatha kabi du-du-du 
ukudlula konke ukuthi lo mfana uyindodana kaNdelu – yena 
lo ongilandela kangaka!” Libhoboke ithumba ngokukhuluma 
kwakhe kanjalo uMbhele. 

Ambuke ngamehlo anombuzo uMaNgcobo sengathi 
uzokhuluma, bese ethi: 

“Uma ngingabuza nje baba kaNtombi: ingxabano yakho 
noNdelu ingenaphi othandweni lwezingane?” 

Angawuphenduli lowo mbuzo uMbhele kucace ukuthi 
uyasinda njengedwala. Athi esuka lapho ajikijele umbani wehlo 
kuMaNgcobo kubonakale ukuthi uzibambile, ukube kuya ngaye 
ngabe usedumela imvubu! Kuthi ngemva kwalokho uMbhele 

71 



akhale ngokuthi ukhathele, usafuna ukuyophumula. Ahambe. 
Angabe esasho lutho uMaNgcobo. Kuqhamuke uNtombi 
ezozisondeza ngakuyena ngenhloso yokuzozwa ukuthi abazali 
bakhe baxoxe bathini. 

“Akavumi yini ubaba?” 

“Mntanami,” abheke ngakuyena uMaNgcobo ngamehlo 
acweba unyembezi, “ngizothi nje ngamafushane: akayamukeli le 
nto eshiwo nguZakhele.” 

Athi angezwa amazwi agcina ngawo umama wakhe uNtombi 
umoya wakhe ushone phansi abheke eceleni, phansi, naphezulu. 
Zithi wohlo. 

“Akusizi ukukhala Ntombi – ngiyazi khona ukuthi 
kubuhlungu.” 

“Besengithembe wena kodwa mama kulolu daba.” 

“Ayikho into esingayenza uma ubaba wakho eqinisa ikhanda.” 

“Mama,” esho seziqala ukwehla ezihlathini uNtombi, “yingoba 
nakhu engowakwaNdelu?” 

Athule angawuphenduli lowo mbuzo uMaNgcobo kubonakale 
ukuthi uyamsinda. Bese ethi: “Ntombi, kufanele wazi mntanami 
ukuthi noma kunjani kubalulekile ukuthi ukwamukele okushiwo 
ngubaba wakho ngisho noma ungahambisani nakho. Uyazi yena 
njengomzali ukuthi wenzani. Mina bengizothi hlanza ngedela 
Ntombi, mntanami. Akukho okunye okungabuye kwenziwe 
manje uma ubaba wakho enqaba.” 

“Ngenxa kababa nje?” Kubuza uNtombi ngokufudumala. 

“Impela. Noma ngabe kunjani-ke izwi lomuntu omdala 
aliphikiswa.” 

Kube sengathi siyashuba isimo manje. 

72 



“Mama, okungixakayo ukuthi mina noZakhele sasingekho 
mhla obaba bethu bexabana, akuthina esathi ababhidlize 
ubungani babo; uma bakwazi bona ukububhidliza mina 
noZakhele ngeke sibhidlize uthando lwethu ngenxa yabo.” 

73 



10.

“Ngempela iyangixaka le ngane ukuthi iyoze ikhule nini, 
kwaba yiyo yodwa nje ehlukile ezinganeni zami lapha ekhaya, 
ingenelwe yini nje ngempela?” Abalise kubonakale ukuthi le 
nto imphethe kabi uMbhele. Aqhubeke: “Uyazi ingane ufike 
uyenzele konke kodwa ijike ingabi nambongo kunalokho yenze 
okuphambene nomyalelo wabazali bayo, ide iqumbelana ngento 
engekho.” Ekhombisa ukunengeka. 

“Ngicabanga ukuthi imbangela enkulu yalokhu umntwana 
akasitholi isikhathi esanele sokuba akhiphe okumhluphayo 
ngaphakathi uze uthole impela ingane isizifaka ehlathini 
ingasaboniseki.” Kugcizezela uMaNgcobo. 

Asho ngokubhuqa uMbhele, athi: 

“Le ngane ithini? Noma mhlawumbe ayisalifuni ikhaya?” 
Athule isikhashana, bese ethi: “Ayisho phela uma ingasafuni 
ukulalela imithetho yabazali bayo. Angiyifuni mina ingane elokhu 
iphendulana nabantu abadala; futhi ngikholwa ukuthi noma 
imuphi umzali oqotho noyazisayo inhlonipho ngeke avumele 
ukuba ingane ilokhu ichachaza phezu kwekhanda lakhe!” 

Umthetho wakhe uMbhele uma esevukwe igwebu 

74 



lokukhuluma ngento emphethe kabi emoyeni uze akhulume 
aqinise ngento ebingakenzeki, futhi okungabonakali ukuthi ingase 
yenzeke. 

“Uqonde ukuthini ngalokho?” Kubuza uMbhele ngokuxwaya. 

“Ukuthi ngiyabona baba kaNtombi kunokungaboni ngaso 
linye okukhona kule ndaba.” 

UMbhele ambuke ngamehlo afifiyelayo uMaNgcobo sengathi 
lukhulu amcabangela khona. Athi esuka lapho afuthelane 
uMbhele, athi, “Wena nkosikazi angazi ukuthi sekukangaki 
ngiphawula ukuthi ungaphikisani nezinto engizishoyo, ngaso 
sonke isikhathi uhlale unokwakho okuphuma eceleni.” Athule 
isikhashana, bese ethi, “Ngithi mangikusho nje lokho...” 

Imphathe kabi le nto eshiwo uMbhele, ngenxa yenhliziyo 
ebuhlungu uMaNgcobo athi: “Ungakusho kanjani kodwa lokho 
baba kaNtombi! Ngihlale ngigcizelela njalo ezinganeni ukuthi 
zikuhloniphe ngaso sonke isikhathi, angikwazi lokhu okushoyo,” 
esho ngelipholile nelinesigqi uMaNgcobo. 

“Ubuye ukhumbule ukuthi ukhuluma nobani, ngibona 
sengathi usungikhohliwe! Akukhulunywa nakancane nami 
kanjalo!” Ababaze aze akhexe umlomo, “Iphi yona imvubu yami? 
Uyazi ngingayigaxa kuwena uvaleke lo mlomo wakho omkhulu? 
Ungibheke kahle mina, angiyona ingane!” Ashintshe uMbhele 
kushube isimo endlini. 

Kuthi ngemva kwalokho ahambe uMbhele ebheke 
ngasekamelweni labo noMaNgcobo ngokukhulu ukunengeka. 
Asale ekhuluma yedwa uMaNgcobo kuhle kohlanya. Abuye 
engasezwa lutho uMbhele esephethe imvubu yakhe, afike 
ayivuthele emhlane kaMaNgcobo kukhalwe ubumayemaye 

75 



endlini. Axolise uMaNgcobo engasazi uxoliselani. “Uyangizwa?” 
Esho eyijikijela futhi emhlane, asho esebhekise ezinganeni 
ngesikhulu isankahlu, athi: “Thulani nina!” Zithuthumele 
izingane zingazi ukuthi ziyothi bani kusabele bani. 
Kuzwakale ukungqongqoza emnyango. “Ubani lowo?” Esho 
ngokuhluthukelwa inhliziyo. 


“Cha, imina Mbhele.” 

“Uwena ubani?” 

“Imina uMasondo.” 

“Ngingakusiza ngani-ke Nyambose ebusuku?” UMbhele abuze 

esesondele emnyango, awuvule. 

“Ngizwa isililo ngithi mhlawumbe kukhona isidumo esivelile.” 

“Akukho lutho Nyambose. Uma kunesidingo sakho ezindabeni 

zomuzi wami ngiyokutshela. Njengamanje le ayikudingi!” 

“Kuhle-ke makhelwane. Besengethukile.” 

Aphume esenyobozela okwenja idle amaqanda uMasondo 
kucace ukuthi umoya wakhe udumele ngakwenzayo 
umakhelwane wakhe, uMbhele. Izingane zimane zikhale zibona 
uMaNgcobo esula izinyembezi. UMbhele akukhathaleki noma 
ngabe uyalibona iphutha lakhe, kodwa ukuthi umuzwe exolisa 
into yokugcina acabanga ukuyenza leyo. Kunalokho ubona ukuthi 
bekunesidingo sokwenza akwenzile. 

Dukuduku, uMbhele athi akakwazi ukulala engadlile yena. 
Nangempela kuphakwe, kudliwe engekho okhulumisa omunye. 
Kuze kufike isikhathi lapho ezidela amathambo uMaNgcobo, athi 
kuMbhele: “Baba kaNtombi, ngiyabona ukuthi anginasidingo 
njengomama kuleli khaya, ngakho-ke ngicela ukuvuka kusasa 
ngibuyele kwelakithi.” 

“Ungakusho kanjani lokho MaNgcobo? Ngathi ngakwakhela 
umuzi omuhle kangaka nabantwana bakho?” 

76 



“Ngisho noma ngabe wawuwakhe ngegolide lodwa kodwa 
uma umphefumulo ungenakho ukuthokoza akusho lutho konke 
lokho baba kaNtombi. Mina ithanda ukungehlula le mpilo 
yokwethuswa njalo.” 

bo, 
kuhanjwa nje kubhekiswe kuliphi izwe?” 

“Baba kaNtombi sengikhathele, ngiphindela emuva 
kwelakithi.” 

Asho uMaNgcobo ngelidlekezelayo kodwa uMbhele 
azame ukuwagqiba lawo magama ngokuwashaya indiva. 
Azame ukumpholisa ngokukubukela phansi kwakhona lokho 
kuthukuthela kwakhe uMaNgcobo. UMbhele uyakwazi 
ukuyibeka phansi into omunye umuntu abekade eyithathela 
phezulu. Kanjalo futhi noma ibiphansi uyakwazi ukuyithathela 
phezulu. 

Ahambe ngempela uMaNgcobo phambi kwakhe uMbhele 
ebhekile. Azitshele ukuthi uzobuya lingakashoni ilanga. Lutho 
ukubuya. Kuhlwe. Luphele usuku. Ezimbili. Ezintathu. Kuthi 
ngolwesine adumise imoto yakhe, ayishaye izule. Iphikelele 
eGingindlovu lapho uMaNgcobo ezalwa khona. Uma efika athole 
umfowabo kaMaNgcobo omdala. 

“Fuze! Mashiy’ amahle!” Kusho uMbhele ethopha uNgcece, 
umfowabo kaMaNgcobo. 

“Hawu, asisanazi sibali - sakhunjulwa yinina namhlanje, 
kwenzenjani?” 

“Akukho lutho nje sibali, ngithi angizobheka uMaNgcobo 
ukuthi akekho yini lapha ekhaya.” 

Ezithukisa: “Ebe efunani lapha ekhaya ngoba wakugana nje 
futhi wazikhipha zonke izinkomo zaphelela?” Kwethuka uNgcece. 

77 



“Cha, sibali. Uthe uzoza lapha ekhaya izinsukwana, kodwa 
sengiyamangala ukuthi akasabuyi ngani; sengithi angizombheka.” 

Amangale uMbhele ukuthi ukubuziswa yini lokho. 

“Usho ngani kodwa sibali?” 

“Imibuzo ayibuzani sibali. Phendula umbuzo.” 

“Yebo, kunjalo, sibali. Kodwa ngiyamangala uma ungibuza 
lowo mbuzo.” 

“Kuhle-ke sibali uma kunjalo. Cha, udadewethu, kade ekhona 
lapha ekhaya ebukeka engemnandi impela. Uma ngimbuza 
ukuthi yini emphethe kabi angaphumeli obala. Usanda kuhamba 
nje cishe esikhathini esingangehora eledlule. Uthe uphindela 
emzini wakhe.” 

“Kusho ukuthi siphambene ngendlela.” Sekusho uMbhele. 

“Ngicabanga kanjalo nami sibali.” 

“Cha, kulungile Fuze. Usuyosala kahle.” 

“Ungikhonzele nakubashana Sibali.” 

“Kulungile. Ngiyokhonza.” 

Bavalelisane. 

Kuthi uma efika emzini wakhe uMbhele, afike uMaNgcobo 
esekhona. Angasho lutho. UMaNgcobo amenzele itiye. 
Ingakhulunywa eyokuhamba kwakhe uMaNgcobo. 

Ngelinye ilanga kufike unoposi, afike akhalakathisele incwadi 
eposini. UMaNgcobo athume uThemba ukuba ayoyithatha. 
Ahambe abuye nalo. Phakathi kwezincwadi ezikhona kube khona 
ekaMbhele. Ngebhadi angabibikho abe ngumuntu ohambe ethi 
uya emhlanganweni. Ekufikeni kwakhe ntambama, uMaNgcobo 
amnike leyo ncwadi ebhalwe yaqondiswa kuyena. 

78 



“Ifike nini?” 

Ayivule uMbhele ayifunde buthule. Ahlahle amehlo uma 

ehlangana negama elithile abengalilindele. Athi angayiqeda kube 

sengathi kukhona umthwalo owehlayo emahlombe akhe. 
“Uyazi nasi isimanga bo singivelela, into enjengale 
bengingayilindele nakancane, iNkosi impela ngiqinisile!” 

“Yini, usho ngani baba kaNtombi?” 

Aphinde ayibuke futhi uMbhele incwadi sengathi akadelanga. 
Abe esemnika yona uMaNgcobo. 

“Mina, awuyithathe uzizwele wena,” ayithathe ngempela 
uMaNgcobo, ayifunde aze aphimise ngomlomo. 

Mphemba 

Ngiyothokoza uma usaphila nabomndeni wakho. Ngiyazi 
uzothuka ukuthola le ncwadi eqhamuka kimina engikholwa ukuthi 
ubungayilindele. Ngesikhathi ngisejele bengicabanga ngingaqedi 
ngokwadala ukuba mina nawe sigcine sesingasazwani. Ngicela 
ukusho ukuthi sengiphendukile – angisekho kulowo mqondo. Ngicela 
wamukele uxolo lwami idlule le ndaba, sibuyise lobuya bungani 

esasinabo kudala. 

Ngithemba ukuthi isicelo sami uyosidlela amathambo engqondo. 

Ozithobayo 

UNdelu 

Asho ngokujabula uMaNgcobo athi: 

“Hawu, uSimakade mkhulu!” Kuthi esababaza kanjalo 
aqaphele ukuthi uMbhele akanamile ngokuphelele. “Kodwa baba 
kubukeka sengathi awuthokozile nje ebusweni bakho?” 

Athule isikhathi eside uMbhele. Kuhlwe emini. Kuthi ngemva 
kwalokho abhekise amehlo kuMaNgcobo, ambuze: 

79 



“Kuwena isho ukuthini le ncwadi?” 

kanjalo. Mina ngingowakwaMapholoba angisoli lutho.” 

Ahleke inhlinini uMbhele. 

“Wena useyingane ngempela, usho ukuthi awuboni ukuthi 
kudlalwa ubuhlakani obungekho lapha? UNdelu ucabanga ukuthi 
mina ngiyisilima!” Asho agcizelele. 

“Kodwa baba kaNtombi uyaxaka ngoba uke usole nalapho 
kungadingekile khona. Ngiyazi-ke ukuthi kukhona osukusola 
kule ncwadi.” 

“Kunjengoba usho nje. Mina ngimane ngazifundela kwezami 
ukuthi ayikho le ndaba. Okokuqala usebone manini ukuthi 
kunesidingo sokuba sibuyisane? Okwesibili awuboni ukuthi le 
nto ihlelwe nguye uNdelu nendodana yakhe ngoba behlose ukuba 
babhidlize umuzi wami?” 

“Ngani manje baba kaNtombi?” 

“Le nto isukela ekunqabeni kwami ukuba ngivumele 
uNtombi agane lo mfana wakhe uNdelu, ngakho-ke lo mfana 
kusobala ukuthi uncenge uyise ukuba azishaye oxolisayo yikhona 
ngizovuma nomntanami…ungagangi wena!” 

“Baba kaNtombi musa ukucabangela abantu izinto ezimbi. 
Mina angiboni ukuthi yonke le nto oyishoyo iyiqiniso. Futhi-ke 
noma ngabe kunjalo okumqoka ukuthi kube khona ukuthelelana 
amanzi kunokuba ubone abantu belokhu bequmbelene, 
bebambelene amagqubu ngento engekho.” 

Kube sengathi liyahlaba lelo, ligadle lephukele. Athi uMbhele 
usaya kohlamba nakhu nelanga likhipha inhlanzi emanzini. 
Luphele usuku uMbhele engasaluphathanga udaba lwale ncwadi 
evela kuNdelu. Ngakusasa ntambama kufezeke isisho esithi usuku 

80 



lunezindaba zalo. Bheka nje ngoba uMbhele ufika ethokozile ethi 
uhlangane noNdelu emhlanganweni obusehhovisi likaMhloli 
weSekethi, ngesikhathi uNdelu ebebizwe nguMhloli ngodaba 
lwesimo sakhe somsebenzi. Kwaba yilapho bekukade uNdelu efisa 
ukubonana noMbhele. Kwaphela kuhle kwamazolo ebona ilanga 
konke okwakubahlukanisile. 

“Ngibonane noNdelu namhlanje sabhobokelana.” 

Wanele wezwa lokho uMaNgcobo wajabula wahluleka 
nokuzibamba. “Angive ngijabula baba kaNtombi uma le ndaba 
seniyilungisile,” esho eqhilika izihlathi ezesulekile uMaNgcobo. 

“Kusho ukuthi ibikuphethe kabi impela le ndaba?” UMbhele 
asho sengathi uyaqala ukukhululeka kanje emoyeni wakhe 
selokhu baganana noMaNgcobo. 

Naye uMaNgcobo kube sengathi uyaqala ukujabula kanje, 
nezingane zijabule esezixoxela ngasese. UNtombi yena kwedlulele 
okwakhe ngethemba lokuthi amaketango asezogqabuka, 
kuthi uma eyibika kuMbhele indaba kaNtombi uMaNgcobo 
kutholakale ukuthi uMbhele ubengakaze ayicabange nakancane 
leyo ndaba. 

“Hhawu kodwa baba kaNtombi,” esho ngokudumala manje 
uMaNgcobo, “bengithi usazoke uyicabange ngenye indlela manje 
le ndaba kaNtombi.” 

Asho uMbhele ngezwi eligcwele intukuthelo: “Uwena kanti 
ofuqa le ngane ukuba iyoziganisa?” Ashintshe esithubeni. 

“Baba kaNtombi bengithi…” 

“Ubuthi ukuthini?” 

“Bengithi ngokuxolelana kwenu noNdelu indaba kaNtombi 
nalo mfana kaNdelu iyoxazululeka.” 

81 



“Kanti ngitheni mina? Uma umuntu ethi ubengakayicabangi 
into ngabe lokho kusho ukuthi akanakuyifakela izibuko yini?” 

Sahamba isikhathi kwaze kwaphela izinyanga ezimbili engasho 
lutho uMbhele. UNtombi azidele amathambo aqonde ngqo 
kubaba wakhe afike ambuze ukuthi usengasho yini kuZakhele 
ukuthi abakhongi bangafika nini njengoba wayegcine elindele 
ukuzwa ngobaba wakhe. 

“Cha. Angivumi.” 

Limthene amandla lelo uNtombi asale engazi ukuthi 
uzoqhubeka athini. Kanti uthule sengathi ulele uMaNgcobo uzwa 

konke athi esuka lapho athi, “Baba kodwa udlalelani ngengane?” 

“Wena awuthule. Okokuqala awungeni ndawo kule ngxoxo.” 

“Ungakusho kanjani lokho baba? Phela uNtombi uyingane 
yami manje angikwazi ukusala ngaphandle kunoma yini 
emthintayo.” 

“Engifuna ukwazi ukuthi ngokuxolelana kwami noyise walo 
mfana akusho ukuthi izinto zizokwenzeka noma ikanjani! Ngabe 
phela angiseyona indoda!” Eseqala ukujuluka kancane uMbhele. 

“Cha, siyoyicela ivuthiwe!” 

Ngakusasa uZakhele abonane noNtombi amtshele ukuthi 
ukunqaba kukaMbhele kumcabangisa into ethile akholwa ukuthi 

iyobagcina bendawonye ingunaphakade. 

“Yini leyo Zakhele?” 

“Ayikho enye indlela uma sekunje ngaphandle kokuba 

sinyamalale singaziwa ngumuntu ukuthi silibhekise kuphi nezwe.” 
“Hawu uthini manje Zakhele?” 

82 



“Kunjengoba ngisho, sizokwenzenjani ngoba ubaba wakho 
uyenqaba!” 

UZakhele asheshe amngene emlonyeni. 

“Kuthiwa lapho kunothando khona nendlela ikhona.” 

“Yebo, khona kunjalo.” 

“Awuyicabange kahle le nto engiyishoyo.” 

Bavumelane ngaleyo ndlela uZakhele noNtombi. Bahlukane. 
Kuthi esesekhaya uNtombi angayithi vu le ndaba yokweqa. 
UZinhle yena ilokhu ehambe izolo esebuyela emuva eNyuvesi 
njengoba ebevalele amaholidi isikhashana. Ngosuku olulandelayo 
babonane futhi uNtombi noZakhele. 

“...Ngizothi ngisicabangile isiphakamiso sakho Zakhele.” 

“Uthini-ke?” 

“Ngi-ngi...,” alindele ngamaphaphu aphezulu uZakhele 

ukuzwa impendulo ukuthi izothini. “Ngiyavuma.” 

“Ngiyabonga Ntombi; ngiswele ukuthi ngingathini.” 

“Kanti kwanele nje uma ungithanda ngeqiniso.” 

Amhlabe umxhwele lawo mazwi kaNtombi uZakhele. 
Bavumelane ngokuthi bazohlangana ngehora lesihlanu ekuseni 
ngovivi ngakusasa sebelungisela ukuhamba. UZakhele wathi 
kuNtombi uyofika ame buqamama nakubo, uyobe ehamba 
ngemoto ebomvu kamngani wakhe abesekhulumile naye. 
Nangempela kuhlwe. Kuse. Kusuke lokho. 

UMaNgcobo ezwe ubugunqugunqu kodwa anganaki ngoba 
kulezi zinsuku kwande amagundane. Aphume ekuseni kakhulu 
uNtombi ngewindi lekamelo lamantombazane ebelingakafakelwa 
izinsimbi. Ziye. Ekugcineni batholane noZakhele, bahambe 
ngesithula-msindo. Kuvukwe kungaziwa ukuthi uNtombi ukuphi 

83 



kubonwe ngewindi elingavalekile ngci ukuthi uphinde esakuqala. 
Ahleke sakubhuqa uMbhele. 

UMbhele asho ngokungabi nandaba ebe ephatheke kabi 
uMaNgcobo. Ngalolu suku kungasebenzeki nakancane 
kuMaNgcobo engazi ukuthi ingane yakhe ikuphi, kuthi 
nabasebenza naye bazibonele ukuthi kunento ebuhlungu emudla 
ngaphakathi. Ntambama bethi bezivulele umsakazo engekho 
okhuluma nomunye bezwe kuthiwa kunengozi enyantisa igazi 
eyenzeke ezintabeni zaseNdundulu ngase Melmoth. Kwathi uma 
umsakazi echaza abashonile kube nezinsolo eziqinile zokuthi 
nguZakhele noNtombi. Baphuthume esibhedlela saseShowe 
lapho okuthiwa bafike bashonela khona. 

Kwathi ngemva kokuba uMbhele ezwe lezi zindaba, wethuka, 
waphelelwa ngamandla. Wasaba manje ukuthi uMaNgcobo 
uzombheka kanjani ngokwazi ukuthi ukube akabanga nenhliziyo 
elukhuni enamagqubu ngabe le nhlekelele ayenzekanga. Waqala 
ukuzisola – wabona ukuthi empeleni kade esenkungwini 
sonke lesi sikhathi. Pho-ke uZenzile akakhalelwa, kukhalelwa 
uZumekile. Lase lidume ledlula. 

84 



