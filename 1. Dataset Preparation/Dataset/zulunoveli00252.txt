 
 
 Kusindwe ngobethole 
    nguMyma Ngwenya  
 
Intuthu yayilokhu inshuqe njalo kwaJobe eNgoje. 
Utshwala besiZulu buyakhihlika bulindele abaphuzi. Bayaphuma bayangena abantu . kulungiselwa idili likamkhipheni. 
"Ngifuna lomcimbi udle yonke imicimbi eyake yabakhona kule ndawo," kusho uMaShezi ngobukhulu ubuqhalaqhala. 
"Impela nje umkhwenyana akalobolanga wasampula. Angikaze ngizwe ngomuntu ozishaya zonke izinkomo ngaphandle kokunanaza. 
Angisayiphathi eyendandatho akhokhe itshe lemali ngayo. Umntanami uzodla izambane likapondo," esho ngokuzigqaja. 
 
 
UJobe wayeyindoda enesizotha nehloniphekile endaweni. Washaywa ngamahloni lapho ezwa umkakhe ekhuluma ngokukhulu ukuzigqaja. 
"Mntanami, Tholakele kuzomele ukhumbule ukuyohlala emgonqweni namuhla ngoba ukugcaluza lokhu kungakudalela amabhadi, izinto zingahambi kahle emendweni," kusho uJobe ngesizotha. 
"Lutho baba, angikholelwa emasikweni ngalolo hlobo, futhi uma izinto ngingazisukumeli mina angeke zihambe ngale ndlela engizifuna ngayo," ephendula uyise. 
 
 
Kwangenelela noMaShezi ethi, "Uma ethithibele emgonqweni nezinto zizothithibala. Phela abantu balapha abazazi izinto zesilungu, bazokona uma uTholakele engabakhombisi ukuba benze kanjani. Futhi ngifuna kucace ukuthi umntanami ugana indoda esuthayo." 
"MaShezi lokhu kuzodalela umntwana amabhadi uma sesithathwe yisilungu sesishiya amasiko ethu esintu," kusho uJobe enikina ikhanda. 
"Khululeka, Mondise, konke kuzolunga. Isiko alikaze lisize muntu," kusho uTholakele kuyise eqhubeka ekhwishiza. 
  
 
UMgqibelo womshado wafika. 
Izinkabi ezintathu sezihlatshiwe abanumzane bayahlinza, namantshontsho aseziko. 
Kumnandi kudelile. 
Izinsizwa zishaya ingoma nomthimba uyabholoha. 
Namuhla kushada umafungwase kaJobe. UJobe uyabonakala ukuthi kukhona angeneme ngakho kodwa akakuxoxi namuntu lokho. 
 
Isonto lilihle likhazimula yizimbali. Izicebi zivela eduze nakude ziza ngezimoto zazo. 
 angikaze ngizibone izimoto ezinje kule ndawo, ngisho kushada abafundile," kuhleba abesifazane bendawo. 
"Impela umkhwenyana kaMaShezi wazana nabantu abacebile." 
 
 
"Hayi-bo, kanti kushone bani kwaJobe 
bantu? Sabizelwa umshado kwase kufika 
imoto yezidumbu? Le moto yathwala umfana kadadewethu owayeshonile KwaMashu!" kuhleba omunye womakhelwane. 
"Cha ntombi lena akuyona eyezidumbu, ilimozini futhi nombala wehlukile," kuphendula indodakazi yakwamakhwelwane ngokwazi. 
 
  
Ungene umshado esontweni. UMaShezi akakaze ajabule kanje impilo yakhe yonke. Kuyabonakala ukuthi konke kuhamba ngamagama enkehli. 
"Tholokele Jobe uyamthatha uThemba Msomi ukuba abe ngumnyeni wakho?" kusho umfundisi. 
"Yebo ngiyamthatha," kusho uTholakele. 
"Themba Msomi, uyamthatha uTholakele Jobe ukuba abe ngumkakho?" kuqhubeka umfundisi. 
"Yebo ngiyamthatha," kusho uThemba. 
"Manje ngiyanazisa ngokusemthethweni ukuthi seniyindoda nomfazi. Ungamanga umkakho," kuphetha umfundisi. 

 
 
 
Ngaleso sikhathi kwatheleka abakwasidlodlo. Kwaba ngubumayemaye ngemuva esontweni. Amaphoyisa aphuthuma uThemba emgaxa ozankosi. 
UMaShezi ethukuthele ngalokhu emshadweni omuhle. "Nicabanga ukuthi nenzani? Nicabanga ukuthi nizongena lapha nizokona usuku lwethu oluhle kangaka?" esho ngenkani emisela amaphoyisa izibhakela. 
 
Khona manjalo uTholakele waquleka. Abantu batatazela befuna amanzi ukuze bamthele. Izimenywa zididekile kazazi kwenzakalani. 
UMaShezi ulokhu ememeze njalo, "Hawu! Waze wangikhohlisa mkhwenyana, besizoba nedili elihle. Izwe kazi lizothini?" 
Amaphoyisa amziba uMaShezi athi kuThemba, "Themba Msomi, sikubophela amacala akho okubamba inkunzi uhlomile kanye nokweqa ejele, kade sikufuna!" 
Iyaphela 
 
Ukubonga 
Sibonga kulaba abalandelayo abasiza ekuhloleni amaphutha alencwadi: 
Nonhlanhla Magubane. Simphiwe Ncayiyana, Joyce Shabalala noSandra Land. 
 
Mayelana nombhali 


UMyma Ngwenya wazalelwa eMgungundlovu elokishini lase Sobantu. Ufundisa abadala Emnyangweni wezokuThutha. Ukholelwa kakhulu ekutheni abantu abadala kumele bakwazi ukufunda nokubhala ulimi abalukhulumayo. 
   