ILANGA, OCTOBER 2-4, 2006 IKHASI 5 
Ngisika elijikayo ngu: Solwazi OEHM Nxumalo 
KUNINGI esikuzuzayo usuku nosuku. 
Okunye sikuzuza ngoba siphumile saya 
kubangani abathile noma emcimbini 
othile. Okunye sikuzuza ngoba sifunde ibhuku 
noma iphephandaba. Kwesinye isikhathi lishona 
sifunde okuningi emithonjeni eyahlukene. 
Ngesinye isikhathi siyazizwela ukuthi manjeke 
kukhona esikuzuzayo. Kodwa ngesinye isikhathi 
sibona kamuva ukuthi kanti sazuza kangakanani, 
nini, kuphi. Njengalokhu nje esikuzuze 
laphaya kwaDukuza emkhosini weLembe. Izinkulumo 
ezethulwa khona zazinohlonze, zakha, 
zikhuthaza, zivusa ugqozi. 
UMdali wethu wasipha isipho sokucabanga sifike 
kude kunalokho esisuke sikukho noma sikuzwe 
ngaleso sikhathi. Njengalokhu nje esakuzwa 
kuphathwa nguMlomo ongathethí manga, iSilo 
samabandla. Ngeke sakuqeda okwakhulunywa 
yiSilo nemiqondo okuyivusayo ngaphakathi kithi. 
Sizokhuluma ngenhlonipho njengoba isihloko 
sethu sisho. Kodwa ngaphambi kwalokho, ake 
sishaye ingwijikhwebu encane emayelana nokubizwa 
kwemikhakha yabantu ethile emphakathini, 
nakho okusakhombisa ukuhlonipha noma 
ukungahloniphi okuthile. 
Uquqaba 
Umuntu uba nokumangala uma ebona ukuthi 
sekuze kwasuka phansi iSilo sakhuza ngokusetshenziswa 
kwaleli gama. Engabe bangaki abebenganelisiwe 
ngalo, kodwa beswele isikhathi 
noma intuba yokuba bakuphawule lokhu. Abanye 
bakuphawula ukuthi aliyekwe igama elithi 
emaphandleni, akuthiwe emakhaya. Kodwa nanamuhla 
lokhu kusekhona abantu abakhuluma 
ngezindawo “zasemaphandleni”. 
Kuyilo uphawu lokuhlonipha nokuthuthuka 
ukucijisa izindlebe umuntu ayazi into esikhuziwe 
okusobala ukuthi idelela abantu noma ibabukela 
phansi. Igama elithi “uquqaba” lingasho 
okungafaniswa noma okungalinganiseka nenqwaba 
engasenamsebenzi, ngemfucuza, ngezibi, 
noma ngamabibi. Imvamisa abantu abachazwa 
njengoquqaba ngabantu abaziphilelayo nje, 
abangasilele ndawo kodwa isono sabo siba sinye: 
bathathe bangangeni ezigabeni ezithile ezisuke 
sezibekwe yizikhulu noma ngabaphathi. 
Kusuke sekubekwe izigaba zezivakashi eziqavile, 
zabahlonishwa, zompetha abathile, zezifundiswa, 
zabohwebo nezimboni, abeFundisi, 
Amakhosi, iNdlunkulu, amakhansela, osodolobha 
nezinye. Okusala lapho-ke abasuke bememezela 
bathi: “noquqaba”. 
Abanye abantu ababizwa ngoquqaba yilabo 
abakhulunyelwayo, abancisheke amathuba athile 
okwesikhashana - mhlawumbe-ke abangakwazi 
ukubhala, ukukhuluma isiNgisi, abangacebile 
(noma bengempofu), nokulindelwe ukuthi kabayizwa 
imicabango ephakeme ekhiqizwa yizazi, 
osombusazwe noSolwazi. Okukhohlakalayo yikuthi 
sebenikwe ithuba, bangaba ngosaziwayo 
okwedlula abaziwayo, babe ngoSolwazi abedlula 
oSolwazi. Ngesilungu laba bantu bachazwa ngokuthi 
yizimpande zotshani (grass roots). 
Ngakho kukhona umqondo wokuthi ngabantu 
abazi kahle okwenzeka phakathi kwabantu, lapho 
abantu bephila khona, abangakuzwa ngendaba 
ukuhlupheka. Ngeshwa, ukubachaza kanje 
kungasho futhi ukuthi kunyathelwa phezu 
kwabo! ISilo saphakamisa ukuthi leli gama lisulwe 
kusetshenziswe ukuthi: amabandla onke, umphakathi, 
noma abantu benkosi. 
Inhlonipho 
Singakayi emkhosini weSilo sibaningi esasicabanga 
ukuthi siyazi noma sesezwa okwanele ngegama 
elithi inhlonipho. Kodwa kwathi lapho 
Ongangezwe lakhe eselichaza, elicana leli gama, 
kwambuleka engqondweni. Wakusho nakho lokho 
uBayede ukuthi uma siya emkhosini kasiboletha 
okuthile ngokwengqondo nangokomoya futhi 
sibuyele emuva nokuthile. Yebo kufana nokuthi 
safika silambile sahamba sisuthi. 
ISilo sasikhumbuza ukuthi thina sizwe esiNsundu 
sanikwa inhlonipho. Umuntu washaywa wuvalo 
lapho sesithi uma singayilandela inhlonipho 
esaphiwa yona, kuningi uMvelinqangi angakukhulula 
asandisele khona kuleyo nqolobane 
yezibusiso asibekele yona. Kambe inhlonipho 
iyini? Inhlonipho yindlela yokuziphatha ngokuzithoba 
phambi kothile noma kwabathile. Yindlela 
esikhombisa ngayo ukugcina umthetho owenza 
isithunzi somunye umuntu sigcineke kahle. 
Ukuhlonipha kukhombiseka ngendlela esikhuluma 
ngayo, esihamba ngayo, esima ngayo ikakhulukazi 
phambi komuntu omdala noma onesikhundla 
esihloniphekile. Kanti ukuhlonipha kungumzala 
walokhu ukwenza: ukulalela, ukungabi 
yiqhalaqhala, ukudedela abanye bakhulume noma 
bedlule kuqala lapho bekufanele kulindwane 
khona. Kusho ukuzila, ukwazisa ukulamana 
kwalabo abaphathisiwe noma ababekelwe ukwenza 
imisebenzi ethile, ukuhambisana nentando 
yalabo abazi kangcono noma abadala, noma ababehlonishwa 
ngisho besaphila emhlabeni. 
Izinhlobo zenhlonipho 
Inhlonipho ingahlukaniseka imikhakha eminingi 
ngokwezindawo nezikhathi ebonakala noma 
elindeleke ngayo noma ngazo. Njengakuzo zonke 
izinto ezakha umuntu, inhlonipho iqala 
ekhaya. Ekhaya umuntu ufunda amagama athi 
mama, baba, gogo, mkhulu, khulu, malume, malumekazi, 
babekazi, mfowethu, dadewethu, mnewethu. 
NgokwesiZulu laba esesibabale lapha kababizwa 
ngamagama abo, ngaphandle uma nilingana 
nabo. KwaZulu-ke kwakukhona nesiko lokubiza 
abantu abadala ngamabutho abo. 
Abesilisa nabesifazane babenamabutho abo, 
uzwe kukhulunywa ngoMafukulane, oVe, oNtabayezulu, 
kwabesilisa. Kwabesifazane kukhona 
oDumejele, oSequmthetho, oNkanibhaliwe. 
Umuntu wayengabizwa ngumuntu omncane kunaye 
noma alingana naye ngegama okwakuthiwa 
ngelikayise - igama ayelethiwe nguyise. 
Ngesikhathi ingane ikhula yayifundiswa futhi 
ukuthi iziqoqa kanjani: indlela ehlala ngayo, nendlela 
ezithoba ngayo ngokuba ithi ukugoba lapho 
ikhuluma nomuntu omdala. Lokhu kwakwenziwa 
ngisho ngabesilisa. Futhi uma ubhekisisa, 
ikakhulukazi eNdlunkulu, basakwenza namanje 
ukuhamba ngentobeko lapho kukhona abakhulu 
endaweni. Ngisho amabutho ahamba sakucathama. 
Ongazi uze amangale ukuthi kanti yibaphi laba 
bantu abashaya into ehambayo uma sebeqaliwe, 
nabehlula osifuba khukhumala eSandlwana, 
kanti yibo laba abahamba ngokukhulu ukuzithoba. 
Liyashintsha igiya lapho sebezwa elithi: “Ingene!” 
noma “Baphakathi!” noma “OkaNdaba 
kashongo njalo!” 
Ezinye zezinto esifundiswa zona zize zixabane 
nezimfundiso zezinye izizwe. Thina sifundiswa 
ukungamgqolozeli umuntu omdala. Ngakho umuntu 
omdala akabukwa emehlweni. Izizwe ezimhlophe 
zithi uma umuntu ungambuki emehlweni 
kusho ukuthi unamahloni angadingekile 
noma unesazela esithile secala olenzile. 
Inhlonipho yasekhaya 
yisisekelo 
Kasiqhubeke nalesi sisekelo esibekwa enganeni 
isencane. Lezi zisekelo ziholela ebuqothweni. 
Ingane iyakhunjuzwa iqeqesheke ize yenze konke 
ngendlela efanele. Lapho wonke umuntu 
enza okufanele, kuba nomoya wokuthula, nokubambisana 
nokuthuthukisana. 
Nazi ezinye zeziboniso ezenza ingane ikhule 
ibonakala ukuthi ikhulele ekhaya elinesiko lenhlonipho 
yaluphi uhlobo, ngokwehlukile eNdiyeni 
noma eShayineni: indlela okunikezwa ngayo 
umuntu nendlela okwemukelwa ngayo. Sinikeza 
ngezandla zombili, semukele ngezandla zombili. 
Usabona ngisho lapha komasango-thelisa emigwaqweni 
engodedangendlale ezinye izingane 
zemukela imali ngezandla zombili futhi zikunike 
ushintshi nethikithi ngezandla zombili. Yebo sekwathi 
ukuguquka kancane, lesi esinye isandla 
sesilandela ngemuva noma sikhawule endololwaneni 
yalesi esihamba phambili. 
Kuze enkulumweni. Kwakungakhulunywa noma 
yini phambi kwezingane. Njengoba uZulu 
edume ngokuthi izingane kazifuneki nje lapho 
kuhleli khona abantu abadala, kuvikelwa nesimo 
sokuthi laba abaphahlukayo bangathunazi izindlebe 
zezingane. Kanti-ke kukhona nezindaba 
ezinzima, okungafanele zilalelwe yizingane. Ngisho 
sekukhulunywa ngokunye okunganambitheki 
okuthiwa kwenziwe ngabantu abadala, kwakufanele 
izingane zingakwazi lokhu, ngoba isithunzi 
somuntu omdala kwakufanele sihlale njalo sivikelekile 
kumuntu osabumbeka osabona umuntu 
omdala eyisibuko salokho okufanele abe yikho. 
ISilo Samabandla sikuthintile lokhu enkulumweni 
yaso. IYAQHUBEKA. 
Inhlonipho yindaba enkulu 
KULESI sithombe esaphuma ekhasini 13 eLANGENI langoLwesine emcimbini we-The Twelve Apostles Church in Christ owawuseMkhomazi, 
kwabhaleka ngephutha igama likaDkt. Kwazi Mbanjwa (ophakathi nendawo) kwathiwa unguMalcolm. Nasembikweni 
owawuhambisana nalesi sithombe kwaphindeka leli phutha. Khona manjalo futhi kwathiwa isikhundla sakhe ngeso- 
Mqondisi jikelele woMnyango Wezokuthutha KwaZulu Natal kanti empeleni uyiNhloko yalo Mnyango. Siyaxolisa kakhulu kuDkt. 
Mbanjwa nakubo bonke abahlukumezeka ngaleli phutha. Futhi sithanda ukunikeza isiqiniseko lapha sokuthi laxoshwa libhekile, 
kwakungahloswe bubi ngalokhu kodwa kwashayisana amagama. Abanye abakulesi sithombe kusukela kwesokunxele nguMnu 
Mtholephi Mthimkhulu onguSotswebhu omkhulu we-ANC kuSishayamthetho saKwaZulu Natal, uNkk Pretty Mbanjwa umka Dkt 
Mbanjwa, ofake ibhantshi eliluhlaza okwesibhakabhaka nguMphostoli N.V. Mlangeni owayemukelisa lezi zihambeli eziqavile 
ngobhulankethi bakanokusho, bese-ke kuba nguMnu Mntomuhle Khawula onguSihlalo we-IFP KwaZulu Natal. 
ISITHOMBE NGU SIPHO DHLOMO. 
KUMENYWA wonke amalungu e- 
IFP ukuba aphelele emhlanganweni 
ozokuba mhla lulunye kuMfumfu 
(October) kwisigceme uWard 17. Isimemezelo 
sikhishwe nguM.G. Mgobhozi 
(uNobhala) 
KUMENYWA bonke osonkontileka 
abangamalungu kaThekwini Vukuzakhe 
emhlanganweni ozokuba mhla 
zinhlanu (5) kuMfumfu (October) 
kwaDepartment of Transport eMerebank 
ngasemasotsheni ngehora lesi-9 
ekuseni. 
Isimemezelo sikhishwe nguFred 
Mfeka (uSihlalo) 
Izimemezelo

